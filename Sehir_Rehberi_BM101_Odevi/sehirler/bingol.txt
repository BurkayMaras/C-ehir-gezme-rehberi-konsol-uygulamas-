-------------------------------------------------Mekanlar----------------------------------------------

***Kös Kaplıcaları*** 
Gittiğiniz bir şehirde termal turizm noktalarını da ziyaret etmeyi sevenlerdenseniz, listemizde yer alan 
Kös Kaplıcaları’na Karlıova-Bingöl karayolundan 20 km gittikten sonra kaplıcalara ulaşabiliyorsunuz.
Yaz kış fark etmeden yılın her döneminde ziyaretçileri ağırlayan Kös Kaplıcaları, maden suyu özelliğine 
de sahip olduğu için hem içilebiliyor, hem de duşta kullanılarak romatizma ve kadın hastalıkları gibi pek
çok rahatsızlığa şifa olabiliyor.

***Hesarek Kayak Merkezi***
Bingöl’ün sevilen kış turizmi noktalarından olan Hesarek Kayak Merkezi, şehir merkezine sadece 34 km 
mesafede yer alıyor. Kayak merkezine çıkan yol gelen misafirler için açık tutulmaya çalışıldığından
araçla ulaşabiliyorsunuz. 2500 rakımda bulunan kayak merkezi, yaklaşık 1600 metre uzunluktaki 
kayak pistiyle kayak severlerin ilgisini çekiyor. Özellikle hafta sonu ziyaretçi sayısının arttığı kayak 
merkezinde çok gelişmiş olmasa da, ihtiyaçlarınızı karşılayabileceğiniz bir tesis yer alıyor.
Kendi getirdiğiniz kayak malzemelerinizle kayabileceğiniz gibi, kayak merkezinde yer alan tesisten ya 
da şehir merkezinden kiralayabilirsiniz. Kayak bilginiz çok fazla yoksa da üzülmeyin, zira pistler 
acemiler ve çocuklar için gruplandırılmış. Kar teleferiğine binerek karın harika manzarasının tadını 
çıkarabileceğiniz kayak merkezine, kendi aracınızla ya da Dikme Köyü’nde yer alan köy otobüslerine 
binerek ulaşabilirsiniz.

*** Yolçatı Kurucadağ Kayak Merkezi***
Şehir merkezine yakın olduğu için kış aylarında sık sık ziyaret edilen kayak merkezi, Bingöl ana yolunun 
üzerinde yer aldığı için kolayca ulaşabiliyorsunuz. Şehir merkezinden kalkan otobüslerle de gidebileceğiniz 
kayak merkezinde yemek yiyebileceğiniz restorandan, konaklayabileceğiniz bir otele kadar pek çok tesis 
imkanı bulunuyor.
1988 yılında açılan kayak merkezine dilerseniz şehir merkezinden kalkan araçlarla da ulaşabiliyorsunuz. 
Ailenizle konaklamalı ya da günübirlik ziyaret edebileceğiniz kayak merkezine geldiğinizde 950 metre 
uzunluğundaki teleferiğe binmeyi de unutmayın.

***DSİ Dinlenme Parkı*** 
Bingöl gezilecek yerler listemizde sıradaki durağımız DSİ Dinlenme Parkı… Bingöl şehir merkezinde 
gidilebilecek parklardan birisi olan dinlenme parkı, Devlet Su İşleri tarafından Gayt Çayı üzerine inşa 
edilmiş. Şehir merkezine bağlı olan Saray Mahallesi içinde yer alan park, merkeze 3 km gibi kısa bir 
mesafede bulunuyor. Mesire alanı olarak düzenlenen parkta ailenizle ya da kendi başınıza keyifli bir 
gün geçirebilir, sakin bir etkinlik gerçekleştirebilirsiniz. Park merkeze yakın olduğu için yürüyüşle ya 
da şehir merkezinden kalkan otobüslerle de ulaşabilirsiniz.

***Çır Şelalesi***
Bingöl’ün en meşhur şelalesi olarak karşımıza çıkan Çır Şelalesi, Bingöl’ün merkezine bağlı olan Ilıca 
Bucağı Uzundere Köyü’nde yer alıyor. İçinden aktığı büyük çır taşından ismini alan şelale, 50 metreden 
dökülen heybetli görüntüsü ve etkileyici gür sesiyle doğa tutkunlarını kendine hayran bırakıyor.
Bingöl ana yolundan yaklaşık 10 kilometrelik bir araç tırmanışı sonrasında kolayca ulaşabileceğiniz 
şelale, oldukça rahat bir yola sahip. Yolda tek dikkat etmeniz gereken, heyelan riski nedeniyle yola taş 
parçalarının düşebilmesi.
Tüm bunlar dışında kolayca ulaşabileceğiniz şelalede, harika bir doğa manzarası ile karşılaşıyorsunuz. 
Şelale tamamen doğal bir arazinin üzerinde yer aldığı için etrafında mesire alanı olarak düzenlenmiş 
herhangi bir alan mevcut değil. Ancak dilerseniz kendi piknik ya da kamp malzemelerinizi yanınızda 
getirerek, şelalenin bulunduğu alanda keyifli bir gün geçirebilirsiniz.

***Şerafettin Dağları ***
Bir şehrin doğasını ve dokusunu tanıyabilmek, tam anlamıyla tadabilmek için pek çok farklı yaşamın 
sürüldüğü yaylalara da uğramak, onların kokusunu içimize çekmek gerekiyor. Bingöl’ün Solhan ve 
Karlıova ilçelerinin ortasında yer alan Şerafettin Dağları, 2 bin 544 rakımlık bol oksijenli yemyeşil bir yayla.
Yayla her yıl okullar kapandıktan sonra yaklaşık 2 bin yaylacı tarafından konaklama için kullanılıyor. 
Yaylaya çıkan Bingöllüler, 4 aya yakın sürelerini yaylada kurdukları çadır evlerde, yanlarında getirdikleri 
büyük ve küçükbaş hayvanlarıyla geçiriyorlar. Erkekler hayvanları otlatırken, kadınlar da evin işlerini 
görüyor, kendi hayvanlarının sütünden peynir, yoğurt yapıp, ekmeklerini pişiriyor. Şehir hayatına göre 
oldukça zorlu ama bir o kadar da kıymetli olan yayla hayatı çocuklar için de oldukça eğitici oluyor.
Siz de Bingöl’e geldiğinizde yayla hayatı kurmasanız da, en azından birkaç günlük bir kamp ya da hiç 
olmadı günübirlik bir yayla gezisi yaparak Şerafettin Dağları’nda yaşamın nasıl olduğunu 
deneyimleyebilirsiniz. Doğanın sunduğu imkanları kullanarak insanın nasıl da mutlu olabileceğinin 
katını olan yaylalar, keşfetmeniz için sizleri bekliyor.

-------------------------------------------------Damak Zevkleri---------------------------------------------

*****Ayran Çorbası*****
Bingöl yöresel yemekler listemize şehrin sevilen çorbalarından biri olan bol yoğurtlu ayran çorbasıyla 
başlıyoruz. İçerisinde döğme ve nohut katıldıktan sonra yoğurt ve yumurta ile terbiye edilen çorba, yaz 
kış fark etmeden, yazın soğuk, kışın ise sıcak şekilde Bingöl sofralarında yerini alıyor. Nohut ve döğme 
sayesinde oldukça doyurucu bir başlangıç olan çorbayı, Bingöl’de sevilerek tüketilen tandır ekmeğiyle 
birlikte yiyebilirsiniz.

*****Tutmaç Çorbası*****
Özellikle de kış aylarında sofraların vazgeçilmez lezzetlerin biri olan çorbalar, Bingöl mutfaklarında da 
sık sık pişiyor. Elde açılan hamurlardan yapılan erişte, mercimek ve kavurma gibi malzemelerle yapılan 
çorba, üzerine eklenen tereyağının kokusuyla tok insanın dahi iştahını açıyor. İçerisinde bol malzeme 
olduğu için tek başına da içilen çorba, Bingöl’e geldiğinizde mutlaka denemeniz gereken lezzetlerden.

*****Mastuva***** 
Bingöl’ün belki de en az malzemeyle yapılan yemeklerinden biri olan bu ilginç isimli yemek, ilk kez 
deneyenleri lezzetiyle şaşırtıyor. Pirinç, ayran ve tereyağı ile yapılan mastuva, aslında bir nevi yoğurtlu 
pilav. Ancak pilavların su yerine direkt ayranla pişirilmesi pirince bambaşka bir lezzet katıyor. Piştikten 
sonra üzerine tereyağı gezdirilen mastuva yemeğini, Bingöl’de çoğu yerde bulabilirsiniz.

*****Löl***** 
Bingöl yöresel yemekler listemizde yerini alan şehrin hamur işi lezzetlerinden birisi de, meşhur löl böreği. 
Elde açılan hamurun içerisine çökelek, kavurma ve peynir eklendikten sonra fırında pişirilen börek, 
rulo şeklinde sarma gibi farklı işlemlerden geçirilerek hazır hale getiriliyor. Yapımı biraz uzun sürse de, 
lezzetiyle dakikalar içinde biten löl böreği, Bingöl mutfaklarında bayram gibi özel günlerde mutlaka 
pişiriliyor.

*****Sorina Pel***** 
Türkiye’nin pek çok yöresinde farklı isimlerle bilinen yufkalı bu özel lezzet, Bingöl’de ise sorina pel, ya 
da sirina pel ismiyle biliniyor. Elde açılan ya da yufkacılarda hazır halde bulunan sorina yufkalarıyla 
yapılan yemek, fırında pişirildikten sonra üzerine sarımsaklı ve tereyağlı sos eklenerek servis ediliyor. 
Az malzemeyle oldukça lezzetli bir öğün yiyebileceğiniz sorina peli, dilerseniz kendi evinizde de kolayca 
yapabilir, ya da Bingöl’ün restoranlarında bulabilirsiniz.

*****Keldoş***** 
Bingöl’ün sevilen geleneksel tatlarından birisi de, farklı yörelerde keledoş, geledoş gibi isimlerle bilinen 
Bingöl’ün lezzetli yemeği keldoş. Elde açılan hamurun köz üzerinde kızartıldıktan sonra sanki papara 
yapılıyormuş gibi parçalanmasıyla yapılan yemek, üzerine yoğurtlu ve tereyağlı sosun dökülmesiyle 
servise hazır hale geliyor.
