-------------------------------------------------Mekanlar----------------------------------------------

***Hopa Kültür Evi ve Müzesi*** 
 20.yy başlarında tarihi bir konak olan Hopa Kültür Evi ve Müzesi, Hopa Belediyesi tarafından 
restore edilerek müzeye dönüştürülmüş. Bina 3 kattan oluşuyor ve içerisinde yaklaşık 2 binden 
fazla eser bulunuyor. Eski yöresel eşyaların bulunduğu bu müze, bölgenin geleneksel yaşam 
kültürünü yansıtmasıyla dikkatleri üzerine çekiyor. Artvin’in diğer müzelerini merak ediyorsanız, 
Artvin Tarihi Yerler yazımıza da göz gezdirmeyi unutmayın!

***Artvin Cam Teras***
Artvin gezilecek yerler listesinde, en ilgi çekici noktalardan biri olan cam teras, Hatila Vadisi Milli 
Parkı’nın içerisinde, Sıkıldım Kayası bölgesinde yer alıyor. Hatila Deresi manzarasını izlemenize 
imkan tanıyan seyir terası, 490 metre rakımda yer alıyor. Dereden 220 metre yükseklikte, 7 metre 
uzunluğunda ve genişliğinde olan teras, yılda 25 bin ziyaretçiye ev sahipliği yapıyor.

***Borçka Karagöl Tabiat Parkı***
Artvin yaylaları dendiğinde akla ilk gelen, şehrin ve Türkiye’nin de ötesinde dünyanın önemli doğa 
harikalarından biri olan Karagöl Yaylası, Artvin’e 55 km mesafede konumlanan Borçka’da yer 
alıyor. Borçka ilçe merkezine 25 km uzaklıktaki Karagöl, yolda giderken dahi sizi kendinize hayran 
bırakmaya başlıyor.

***Hatila Vadisi Milli Parkı*** 
Artvin geziniz sırasında mutlaka uğramanız gereken yerlerin başında gelen Hatila Vadisi, doğa 
harikası kanyonu ve yemyeşil manzarasıyla görenleri büyülüyor. Artvin’in şehir merkezine sadece 
10 km mesafede bulunan vadi, ulaşımı da oldukça kolay bir yer. Şehir merkezinden kalkan minibüs 
ve araçlara binerek kolayca ulaşabileceğiniz vadiye, dilerseniz kendi özel aracınızla da tabelaları 
takip ederek gelebilirsiniz.

***Altıparmak Tabiat Parkı***
Artvin’in doğa harikası milli parklarından biri olan Altıparmak Tabiat Parkı, Artvin şehir merkezine 
26 km uzaklıkta yer alıyor. Yusufeli ilçesi sınırlarında bulunan doğal park, 2013 yılında milli park 
ilan edilerek koruma altına alınmış.

***Kafkasör Yaylası***
Şehir merkezine sadece 8 km uzaklıkta yer alan bu doğa harikası yayla, yemyeşil doğası ve tertemiz 
havasıyla görenleri kendine hayran bırakıyor. Ayrıca Artvinlilerin en sık ziyaret ettiği yaylaların 
da başında geliyor.
Özel aracınızla gelebileceğiniz gibi, şehir merkezinden kalkan dolmuşlarla ya da taksiyle kolayca 
ulaşabilirsiniz. Her yıl haziran ayında düzenlenen Kafkasör Şenliklerine de ev sahipliği yapan 
yayla, belediyenin yaptığı mesire alanına da sahip.

-------------------------------------------------Damak Zevkleri---------------------------------------------

 *****Hamsili Pilav*****
Artvin yöresel yemekler listemizde yerini alan hamsili pilav Karadeniz’in en bilindik ve sevilen 
lezzetlerinden biri. Rize’den Artvin’e bütün Karadeniz sofralarında yerini alan hamsili pilav, pirinç 
pilavı ile yapılıyor. Temizlenmiş hamsilerin iç harç ile pişen pilavla birlikte tepside tıpkı börek gibi 
dizilmesiyle fırına verilen yemek, sadece kendi başına bile oldukça doyurucu bir lezzet.

*****Şalgam Pancar Yemeği*****
Artvin yöresel yemekler listemizde yerini alan ilginç bir diğer lezzet de, şalgam yani bir diğer adıyla 
pancar yemeği. Temizlenip kesilen pancarların isteğe göre domates ve çeşitli garnitürlerle birlikte
yağda kavrulmasıyla yapılan yemek, lezzetinin yanı sıra besin değerleri bakımından da oldukça 
faydalı ve zengin.

*****Kalaco***** 
Artvin yöresel yemeklerin başında gelen Kalaco , Karadeniz ve Gürcistan mutfağına ait bir çeşit 
papara desek yanlış olmaz. Artvin’de yapılan papara da pek tabi mısır ekmeği ile yapılıyor. 
Genellikle bayatlamış mısır ekmeğinden yapılan kalaco, tereyağında kavrulan soğanın üzerine 
eklenen tuzlu ayranın pişmesiyle karışım haline getirilerek hazır hale geliyor.

*****Kaygana***** 
Artvin mutfağının meşhur lezzetlerinden biri olan kayganayı listemize eklememek olmazdı. Krep 
benzeri hamur işi olan kaygana, yumurta ve unla yapılan kahvaltılık yemeklerinden biri. Diğer 
kreplerden farklı olarak içerisine bölgenin sevilen yeşillikleri ekleniyor. Maydanoz, dereotu, yeşil 
soğan ve isteğe göre pek çok çeşit yeşillik eklenebilen karışım, tavada kızartıldıktan sonra sofralarda 
yerini alıyor.

*****Yoğurtlu Silor***** 
Silor ya da sinor, pek çok farklı isimle anılan bu yemek, Artvin sofralarında mutlaka yerini alan
lezzetlerden biri. Oldukça az malzemeyle yapıldığı ve pratik olduğu için sık sık tercih ediliyor ancak 
yemeğin lezzeti de sevilmesine bir o kadar etken. Elde açılan ya da yufkacıdan hazır olarak alınan 
rulo halinde sarılmış yufkaların ıslatılıp fırında pişirilmesinden sonra üzerine bol yoğurt ve baharatlı 
sos eklenerek yapılan silor, oldukça hafif bir yemek olduğu için günün her öğününde rahatlıkla yenebiliyor.

*****Mısır Ekmeği***** 
Karadeniz dendi mi insanın aklına mısır ekmeği gelir. Artvin sofrasına oturduğunuzda mutlaka 
karşınıza çıkacak olan mısır ekmeği, yöre de en sık yenilen ekmek çeşitlerinden biri. Bol mısır unuyla 
yapılan lezzetli ve kabarık mısır ekmeğini tokken bile yemek isteyebilirsiniz. Zira tadı o kadar güzel ki 
kendi başına bile yenebiliyor. Yanına yeşil soğan ve tuz ile yiyeninden, yoğurdun içine katanına kadar 
çeşit çeşit şekillerde tüketilen mısır ekmeğini daha denemediyseniz, ilk fırsatta yemenizi öneririz.
