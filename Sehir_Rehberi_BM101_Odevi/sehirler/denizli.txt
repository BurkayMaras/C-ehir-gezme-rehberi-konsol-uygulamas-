-------------------------------------------------Mekanlar----------------------------------------------

***Pamukkale Travertenleri***
Denizli merkeze 18 km uzaklıkta yer alan Pamukkale Travertenleri, insanı şaşkına çeviren bir doğal 
güzelliğe sahiptir. Kuşkusuz herkes tarafından bilinen ve mutlaka ziyaret edilmesi gereken yerlerin 
başında geliyor desek, yanılmayız sanırım. Her yıl milyonlarca insanın akınına uğrayan travertenler, 
pamuğa benzeyen görüntüsü ve doğal oluşumuyla muhteşem ötesi bir yerdir. Bu yüzden UNESCO Dünya 
Mirası Listesi’nde yer almasına şaşırmamalı!
Kaynak sulardan ve traverten teraslı tepelerden oluşan Pamukkale Travertenleri, ”Beyaz Cennet” olarak 
adlandırılıyor ve yaklaşık bin yıldır kaplıca hizmeti veriyor. Travertenler, 50 metre yüksekliğinde, 3 km 
uzunluğunda ve 250-600 metre genişliğinde olup, hem Türkiye’nin hem de Denizli’nin sembollerinden biridir.

***Antik Havuz***
Kleopatra Havuzu, Pamukkale Travertenleri’nin hemen yanında bulunan Hierapolis Antik Kenti’nin 
içerisinde yer alıyor. Oluşumu kadar hikayesiyle de ün salmış bir yer olan antik havuz, 36 derecelik su 
ısısıyla hem yazın hem de kışın yüzme imkanı sağlıyor. Roma’dan günümüze kadar gelen ve 2300 yıllık 
bir miras olan havuz, aynı zamanda UNESCO Dünya Mirası Listesi’nde yer almayı başarıyor.
Roma İmparatorluğu döneminde, bu alan bir sağlık merkezi olarak değerlendiriliyordu ve buraya gelen 
ziyaretçilerin sağlığına kavuşmasını sağlıyordu. Pamukkale Travertenleri’nde olduğu gibi, burası da 
termal şifalı sularıyla oldukça ün yapmıştır. M.Ö. 7.yy’da bölgede bir deprem yaşanıyor ve depremin 
etkisiyle oluşan bir çukura da bölgedeki yapılar yıkılıyor. İşte bu sayede; şifalı ve sodalı termal suyun 
çukuru doldurmasıyla da antik havuz meydana geliyor.

***Horoz Heykeli*** 
Birçok il ve ilçenin meydanında, o şehrin ünlü simgelerinin yer aldığı bir gerçektir. Denizli denilince de 
aklımıza şüphesiz ilk gelen şey horozudur, öyle değil mi? Denizli’nin merkezinde ana cadde üzerinde 
yer alan horoz heykeli, şehrin bir sembolüdür ve yoğun bir ilgi görmektedir. Özellikle turistlerin, önünde 
fotoğraf çekildiklerini ya da direkt heykeli fotoğraflamak istediklerini görebilirsiniz.
Şimdilerde ise, şehirden biraz daha uzağa, tamamen camdan yapılarak bir Horoz heykeli dikildiğini ve 
bu heykelin Türkiye’deki nadir büyük cam heykellerinden biri olma özelliğini taşıdığını söylemeliyiz. 
Hatta Guinness Rekorlar Kitabı’na dünyanın en büyük horoz heykeli olarak girdiğini de eklemeliyiz.

***Bayramyeri Meydanı*** 
Denizli’nin en işlek ve en kalabalık yerlerinden biri olan Bayramyeri Meydanı, Denizli Belediyesi’nin 
katkılarıyla sürekli olarak yenilenip genişletiliyor. İzmir’in Yunanlar tarafından işgal edildiği tarihte, 
İzmir hariç, ülkedeki ilk kurtuluş meşalesi bu meydanda yakıldığı için tarihi açısından da büyük bir 
öneme sahiptir. Hatta meşaleyi yakan Müftü Hulusi Efendi’nin de bu meydanda bir heykeli bulunuyor. 
Ayrıca her yıl bu meydanda 15 Mayıs Denizli Milli Mücadele Günü kutlanıyor.

***Tarihi Kaleiçi Çarşısı*** 
Denizli’nin en önemli ve en turistik yerlerinden biri olan Tarihi Kaleiçi Çarşısı, Denizli’nin tam 
merkezinde yer alıyor. Anadolu Selçuklu zamanlarındaki ilk yerleşim yerinin Kaleiçi ve çevresi olduğu,
aynı zamanda iç ve dış kaleden oluşan surun da burada yer aldığı biliniyordu. Ancak dış surların 
tamamen yok olduğunu ve iç surların da bazı bölgelerde izlerinin kaldığını söylemeliyiz.
Kaleiçi’nin yerleşimi 11.yüzyılda başlamış ve sırasıyla Selçuklular, Ladik Beyliği, Germiyan Beyliği, 
İnançoğulları Beyliği ve Osmanlı İmparatorluğu Dönemi’ne kadar kullanılmıştır. Denizli’nin en eski 
yerleşim yerlerinden biri olan Kaleiçi, günümüzde hale önemini koruyor ve hem tarihi hem de turistik 
bir açıdan popülaritesini koruyor.

***Tekkeköy Kaplıcası*** 
Denizli’nin Sarayköy ilçesine bağlı Tekke Köyü’nde yer alan kaplıca, Sarayköy’e 20 km uzaklıkta bulunuyor.
 Sodalı sıcak maden suları grubunda yer alan kaplıcanın suyu, aynı zamanda kükürtlüdür ve birçok turistin 
ilgisini çekmektedir. Suyun sıcaklığı 90 dereceye kadar ulaştığı için, soğutulduktan sonra kullanılabilir bir 
hale geliyor. Kaplıca bölgesinde; Roma döneminden kalma hamam, soyunma yeri ve havuz yer alıyor ve 
istediğiniz gibi bunlardan yararlanabiliyorsunuz.

-------------------------------------------------Damak Zevkleri---------------------------------------------

*****Yen Böreği*****
Kıyma, soğan, pul biber, kimyon ve karabiberli harçla hazırlanan hamuruna, mısır unu katılan yen
böreği kahvaltılık ya da atıştırmalık böreklerden değil, bildiğiniz ana yemek! Yen böreği, yöre halkının 
en sevdiği ve sofralarının vazgeçilmez yemekleri arasında bulunuyor.

*****Kuyu Kebabı*****
Yaklaşık 1,5 metre derinliğinde olan bir kuyuda yapılmasıyla diğer kebaplardan farklı bir yere sahip 
olan kuyu kebabı, yapılmadan önce çıralar toplanarak kuyunun içinde yakılıyor. Sonrasında korların 
üstüne, içine biraz su koyulan bakır bir tava yerleştirerek etler kuyuya demir bir çubukla sallandırılıyor. 
Kebap piştikten sonra bakır tavada biriken yağlar, pilav yapımında ya da doğrudan kebabın yanında 
servis ediliyor.

*****Yaprak Sarma*****
Ülkece en sevdiğimiz yemeklerden olan, her yörede yapılan yaprak sarması Denizli’de de kendine has bir 
şekilde yapılıyor. İç harcına maydanoz, taze soğan ve bol baharat koyulan yaprak sarması şehrin en 
gözde yemeklerinden.

*****Arabaşı***** 
Farklı yörelerde de karşımıza çıkabilecek olan bir lezzet olan Arabaşı çorbası, Denizli yöresel yemekleri 
listesinde de yerini almış. Tavşan eti ile hazırlanan arabaşı çorbası, şehrin en lezzetli yöresel yemekleri 
arasında yer alıyor. Arabaşı daha çok kış aylarında içinizi ısıtabilecek bir tarif.

*****Zeytinyağlı Patlıcan Gömme*****
Közün içinde pişirilen patlıcana limon, tuz ve zeytinyağı eklenmesinden sonra salataya dönüşen 
zeytinyağlı patlıcan gömme, hem lezzeti hem de kokusuyla Denizli mutfağının vazgeçilmez yemeklerinden.

*****Hamur Dolması*****
Bildiğiniz tüm mantı tariflerini unutturacak bir lezzet; hamur dolması. Denizli yöresine ait bu yemeği 
diğer mantılardan ayıran özelliği, içine kıyma ve kavurma koyuluyor, üzerine çökelek peyniri 
serpiştiriliyor olması ve tabi ki büyüklüğü. Mutlaka denemeniz gerekenler listenize hamur dolmasını 
eklemenizi tavsiye ediyoruz.
