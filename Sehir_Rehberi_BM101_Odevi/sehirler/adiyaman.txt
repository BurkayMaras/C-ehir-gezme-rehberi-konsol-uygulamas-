-------------------------------------------------Mekanlar----------------------------------------------

***Nemrut Dağı Milli Parkı ***
Adıyaman denildiğinde şüphesiz ki akla ilk gelen her zaman Nemrut Dağı olur. Dolayısıyla bu tarihi 
şehre gelip de Nemrut Dağı’nı görmeden dönmek olmaz. Nemrut Dağı, Adıyaman’ın Kâhta ilçesinde, 
Toros dağ silsilesinde yer almaktadır. 1987 yılından beri UNESCO Dünya Mirasları listesinde yer alan 
Nemrut, 1988’de Nemrut Dağı Milli Parkı olarak koruma altına alınmıştır.

***Keleş Konağı ***
Tarihi Adıyaman evlerinin muhteşem bir örneği olan Keleş Konağı, Adıyaman’ın merkezinde Ulucami
yakınlarında yer alıyor. Belediye tarafından 2012 yılında, restore edilerek turizme kazandırılan konak 
içerisinde Adıyaman ve Güneydoğu yöresini yansıtan pek çok değerli obje bulunuyor. Bunun yanı sıra, 
Gaziantep, Şanlıurfa ve Mersin’den getirilen el işi mobilyalar ve el dokuması halılar, yine konakta bulunan
 yöresel ürünlerin bir kısmını oluşturuyor.

***Oturakçı Pazarı*** 
Oturakçı Pazarı, Adıyaman şehir merkezi içerisinde bulunur. Bu bölgeye gelen turistler, dönemden evvel 
mutlaka bu tarihi çarşıya uğrar ve sevdiklerine, Adıyaman’ı simgeleyen hediyelik eşyalar alırlar. Pazar 
içerisinde yok yok! Halı, kilim, çanta ve heybe gibi el emeği göz nuru pek çok yöresel ürünü Oturakçı 
Pazarı’nda bulabilirsiniz. Ayrıca Adıyaman’ın meşhur üzümü, pestili ve muskası, çarşı içerisinde yer 
alan Şire Pazarı’nda bulunur. Şehri simgeleyen bu tarihi pazarı, Adıyaman’da gezilecek yerler listenize
mutlaka ekleyin!

***Adıyaman Müzesi *** 
Adıyaman Müzesi, şehir merkezinin en güzel yerinde, tek katlı, geniş ve bahçeli oldukça modern bir müzedir. 
1982 yılından beri hizmet veren müzede eserler iki büyük salon ve bu salonu birbirine bağlayan ara
salonla iç bahçede sergileniyor. Aşağı Fırat Bölgesinde yapılan kazılarda bulunan, satın alma ve diğer 
yollardan getirilen eserlerle müze, bölgenin en zengin müzesi haline gelmiştir.
Adıyaman Müzesi’nde; Kalkolitik Dönemdeki pişmiş topraktan kaplar, Paleolitik Dönemdeki el baltaları, 
delici ve kesiciler, Tunç Çağındaki süs eşyaları, Roma ve İslam Dönemindeki seramik kaplar sergileniyor. 
Ayrıca farklı dönemlere ait mühürler, insan ve hayvan figürleri, kadın ve erkek takıları, altın, gümüş, 
bronz sikkeler, mozaikler ve yöreye ait etnografik eserler de teşhir ediliyor.

***İçmeler*** 
Çelikhan İçmesi, Adıyaman’a bağlı, aynı adlı Çelikhan ilçesinin 23 km. kuzeydoğusunda bulunuyor. 
Çelikhan İçmesi, İstanbul Üniversitesi Tıp Fakültesi Tıbbi Ekoloji ve Hidro Klimatoloji tarafından 
incelenmiş olup; bağırsak, mide, karaciğer, safra kesesi, böbrek taşı ve sağlıklı zayıflama için faydalı 
olduğu açıklanmıştır. Bu nedenle daha fazla ilgi görmeye başlamıştır.

***Gümüşkaya Mağaraları*** 
Gümüşkaya Mağaraları, Adıyaman’ın 40 kilometre güneybatısında, Göksu Nehri’nin kenarında yer alan 
oyma şeklinde birbiriyle bağlantılı mağaralardan oluşmaktadır. Gümüşkaya Mağaraları’nın oluşumunun 
başlangıcı İ.Ö 150 yılına dayandığı tahmin edilmekle birlikte; diğer mağaralar gibi tarihte konut olarak 
kullanıldığı söylenmektedir. Mağaralar; balkonlar, kuyular, bölmeli odalardan oluşuyor. Lakin mağarada 
gezebilmek için ancak 1 kişinin geçebileceği dar geçitleri kullanmak gerekiyor.

-------------------------------------------------Damak Zevkleri---------------------------------------------

*****Çiğ Köfte ***** 
Şehrin ustalarının ellerinden çıkan bu yöresel tat Adıyaman sınırlarını aşarak eşsiz lezzetiyle tüm dünyaya 
yayılmış durumda. Lezzetini bol yeşillik ve limonla tamamlayan çiğ köftenin yanında ayran ya da şalgam
içerek lezzetini ikiye katlayabilirsiniz.

*****Besni Tavası*****
Kuzu eti, patlıcan, domates, biber, soğan ve sarımsak birleşiminden oluşan bu yöresel tat, sebzeler eşliğinde 
büyük tava ya da tepsilerde sunulan Adıyaman’ın en lezzetli ve doyurucu tatlarından.

*****Buhara Pilavı*****
Nohut ve kuzu kavurmayla kaplanan pilavın içine bol baharat da katılarak yapılan buhara pilavı, bir de 
yanında bol köpüklü bir ayranla eşsiz bir lezzet sunuyor.

****İçli Köfte***** 
İçli köfte her yörede yapılsa da Adıyaman’da yapılan gibi olmuyor. Kıyma, soğan, maydanoz karışımına 
bulgur ve irmik de katılarak hazırlanan içli köfte, şehre gittiğinizde mutlaka denemeniz gereken tatlardan.

*****Topak Helvası*****
Un, susam, pekmez, tereyağı ile yapılan ve adını şeklinden alan topak helvasının içine ceviz de koyabilirsiniz. 
Topak helvası yörenin en lezzetli ve sevilen tatları arasında.

*****Kavurmalı Hıtap*****
Bol kavurma ve baharatla hazırlanan iç harcın hamurla buluşmasıyla meydana gelen kavurmalı hıtap,
 hem lezzetiyle hem de zahmetsiz yapılışıyla sofralarınızın vazgeçilmezlerinden olmaya aday.
 