-------------------------------------------------Mekanlar----------------------------------------------

***Safranbolu Evleri***
Zaten Safranbolu dediğimiz anda görmeyi arzuladığımız en önemli yapı taşları 
Safranbolu evleri. Farklı bir şekilde dizayn edilmiş olan evler asla ve asla 
birbirlerinin önünü kesmeden öylece duruyorlar. Sağlamlığı Osmanlı zamanında 
yaşanan depremlerle kanıtlanmış olan evler de şehrin Dünya Miras Listesi’ne 
girmesini büyük ölçüde etkilemiş gözüküyor. İlk giriş katı taş, diğer katlara 
çıkınca ahşap bir mekan karşılıyor sizi. 3 neslin bir arada yaşamış olduğu bu 
evlerin orta yerinde genişçe bir salon ve bu salona açılan küçük odalar yer alıyor.

***Eski Çarşı***
Yöresel bir alışveriş için mutlaka uğranması gereken yerler arasında olan çarşı, 
esnafının tebessümüyle çarşıyı daha sıcak hale getiriyor. Lokum ikram eden satıcıdan 
tutun da sizi gitmek istediğiniz yere kadar uğurlayan yöre insanı çarşıya canlılık 
katan unsurlardan. Bu çarşıda yöreye ait satın almak istediğiniz hediyelik eşyaları, 
yöreye ait lezzetli lokumları bulabilirsiniz.

***Kasım Sipahioğlu – Sipahioğlu  Konağı***
Dışarıdan Safranbolu evleriyle aynı mimari tarza sahipmiş gibi gözükse de aslında 
bambaşka dünyaları içerisinde barındıran bu konağı gezmeden dönerseniz çok şey 
kaçırmış olacaksınız. Öncelikle konak iki hane. Yani Sipahioğlu ve Kasım Sipahioğlu 
olarak ayrılmış. Duvarlar ve dokunabildiğiniz her yer size bir şeyler fısıldıyor. 
Her duvarın, her taşın arkasına bir yaşanmışlık gizlenmiş durumda.

***Tarihi Saat Kulesi***
1797 yılında İzzet Mehmed Paşa tarafından yaptırılan ve 20 metre uzunluğa sahip 
olan bu kulenin saati, Londra’dan getirtilmiştir ve günümüzde hala tıkır tıkır 
çalışmaktadır.

-------------------------------------------------Damak Zevkleri---------------------------------------------

*****Cevizli Keşli Yayım*****
Normal olarak hepimizin bildiğini varsaydığım erişte, Safranbolu’da cevizle harmanlanmış 
bir şekilde karşımıza çıkıyor. Ancak onu daha da lezzetli kılan ise içerisinde kullanılmış 
olan “keş”. Nedir bu keş derseniz eğer” süzme yoğurttan yapılan sert bir çökelek.”

*****Peruhi*****
Dışarıdan baktığımızda standart mantı diyeceğimiz lezzet aslında yine kendi dokunuşları 
olan keş ile farklı bir boyuta taşınmış. İçerisinde keş olan mantı tahmin edersiniz ki ne 
kadar da lezzetli olur.

*****Tereyağlı Uzun Pakla Fasulye*****
Taze fasulyenin uçlarının koparılıp haşlandığını düşünün. Sonra başka bir tavada kızdırılan 
tereyağı ve tuzu bu pek öldürülmemiş olan fasulyelerin üzerine döküldüğünü hayal edin. Fırından 
yeni çıkmış taze ve sıcacık lavaşla sunulan bu lezzet şimdiden iştahınızı kabartmaya başladıysa 
eğer yeni bir restoran önerisiyle geliyoruz.

*****Bükme*****
Yöreye has olan bu lezzet kıymalı pidenin ıspanaklı versiyonu. Mayalı ekmeğin içerisine koyulan 
ıspanaklı harç bükme olarak Safranbolu’nun yöresel lezzetleri arasında yer edinmiş.

*****Bütün Et*****
Kuzunun en lezzetli kısmı kullanılarak parçalara ayrılan et, bütün bir şekilde yavaş yavaş pişmeye 
bırakılıyor. Salça, soğan ve diğer malzemelerle iyice harmanlanan et parçaları piştikten sonra alındığı 
servis tabağının üzerinde kendi sosuna yatırılıp servise hazır hale geliyor.


