-------------------------------------------------Mekanlar----------------------------------------------
***Hacıbektaş-ı Veli Türbesi ve Müzesi***
 Tarihin, doğanın ve birçok medeniyet hikayesinin atmosferinden uzaklaşıp 
manevi bir dünyanın kapısını aralamaya ne dersiniz? Nevşehir’le Kırşehir’i bağlayan yolda, 
Nevşehir’e 45 km uzaklıkta bulunan Hacıbektaş ilçesi işte bu manevi dünyanın adı. 
İlçe ismini aslen Horasanlı ve on üçüncü yüzyıl İslam düşünürü olan Hacı Bektaş Veli’den almış. 
Anadolu Selçuklularının en huzursuz dönemlerinde bölgeye gelen Hacı Bektaş Veli, 
Türklerin birleşmesi ve geleneksel yaşam tarzlarının İslam inancına uyması için yoğun çaba harcamış. 
Bu maksatla Sulucakarahöyük denilen yerde bir okul kurmuş ve öğrenci eğitmiş.

***Nevşehir Kalesi***
 Nevşehir’in merkezine bağlı Eski Mahalle’de bulunan kalenin ne zaman yapıldığı tam olarak bilinmese de
12. Yüzyılda Selçuklular döneminde Bağdat Kervan Yolu’nun güvenliği için yapıldığı düşünülüyor. 
Bazalt bir kaya üzerine kurulmuş kale moloz ve kesme taşlardan yapılmış. 
Osmanlı döneminde Nevşehir’in kalkınmasında önemli rol oynayan Nevşehirli İbrahim Paşa tarafından onarılmış. 
Cumhuriyet ilan edildikten sonra da burçlarla desteklenip restore edilmiş. 
Bir rivayete göre eskiden kalenin içinden ovaya açılan bir tünel varmış fakat günümüze gelene kadar kapanmış. 
Üçüncü derece arkeolojik sit alanı yapılarak korunan kale çevresinde 
11 mahallede kazı yapılmış ve bu kazılarda yeraltı şehirleri bulunmuş. 
Günümüzde Ortodoks dünyası için önem taşıyan Hz. İsa’nın arşa yükselmesinin tasvir edildiği 
frekslerin olduğu bir kilise ve 5. veya 6. Yüzyıllarda yapıldığı sanılan kayadan oyma 
bir manastır da yeraltı şehrinde rastlanan tarihi eserlerden.

***Nevşehir Müzeleri***
 Nevşehir’de ilin geçmişini, kültürünü, gelişimini öğrenebileceğiniz yegane yerler olan müzeleri gezmeyi ihmal etmeyin. 
İlin kültürü hakkında bilgi veren müzelerin ilki ve ilk gezeceğiniz yer de Nevşehir Müzesi olsun. 
Nevşehir Müzesi aslında Damat İbrahim Paşa tarafından yaptırılan külliyenin bir parçası 
ve Aş Evi ile Sübyan Mektebi’nin Kültür Bakanlığı tarafından restore edilmesiyle 1967 yılında açılmış. 
1987 yılında ise Kültür Sitesi’nde bulunan şimdiki yerine taşınmış. 
Etnografik ve arkeolojik buluntuların olduğu iki salona sahip müzede arkeolojik 
eserler; Neolitik, Kalkolitik, Tunç, Frig, Helenistik, Urartu ile Roma ve Bizans dönemini kapsıyor. 
Ayrıca Mezopotamya, Kıbrıs, İran kökenli eserleri de görmek mümkün. 
Etnografi salonunda ise Osmanlı’dan ve Cumhuriyet döneminden kalan silahlar, 
el işleri, takılar vb. kültürü yansıtan objeler bulunuyor.
-------------------------------------------------Damak Zevkleri----------------------------------------------
*****Testi Kebabı*****
 Doğranmış etlerin, domates, sarımsak, karabiber ve sivri biber ile harmanlanarak testinin içerisine yerleştirilmesi, 
içine tereyağı dökülmesi ve ağzının hamur ile kapatılması aşamalarıyla hazırlanan bir lezzet olan testi kebabı, 
2 saat boyunca piştikten sonra kırılarak servis edilmektedir.
Testi Kebabı, şehrin ilk sırada yenen yemekleri arasındadır ve dünya çapında bir üne sahiptir.

*****Şarap*****
 Kapadokya bölgesinin üzümlerinden üretilen ve mahzenlerinde saklanarak yıllanan şaraplar, 
dünyaca ünlü lezzetler arasında yer almaktadır. Bölgede pek çok şarap türü üretilmekte
ve hepsini tatma imkanı bulunmaktadır.
*****Çömlek fasulyesi*****
 Ocakta haşlanan kuru fasulye, doğranmış etlerle birlikte çömleklerin içerisine yerleştirilmektedir. 
Üzerine bir miktar su döküldükten sonra, közde pişirilmektedir. 
Daha sonra üzerine salça ve soğan eklendikten sonra tekrar pişirilen bu yöresel lezzet, 
şehrin en çok tüketilen yemekleri arasında yer almaktadır.
