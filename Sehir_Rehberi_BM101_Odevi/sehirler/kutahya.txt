-------------------------------------------------Mekanlar----------------------------------------------

***Kütahya Kalesi*** 
Kütahya Kalesi, Bizanslıların 5.Yüzyılda yaptırdığı kale ve burçlardan oluşuyor. 
Zamanla Türklerin eline geçen kale, onarım ve eklemelerden geçerek daha da 
geliştirilmiş. Ünlü gezgin Evliya Çelebi’nin verdiği bilgilere göre zamanında 
kalenin 72 tane burcu olduğu söyleniyor. Günümüzde yıpranmış olsa da hala ayakta 
kalan kale, moloz kesme taş ve tuğladan inşa edilmiş.

***Frig Vadisi*** 
Kütahya, Eskişehir ve Afyon’un sınırları içinde yer alan bu geniş vadi, Türkiye’nin 
en önemli tarihi noktalarından biri. Günümüze kadar çok fazla kıymeti anlaşılmamış 
olsa da, özellikle son dönemlerde yapılan çalışmalar ve gezi turlarıyla daha da çok 
bilinmeye başladı. M.Ö 11. Yüzyılda Makendonya’dan geldikleri düşünülen Friglerin 
yerleşim yeri olan vadi, kayaların içine oyulmuş devasa ve hayranlık uyandırıcı 
güzellikteki tarihi yapılarıyla dikkat çekiyor.

***Germiyan Sokağı*** 
Bir şehrin tarihi dokusunu anlamak için sokaklarına bakmak bile yeterli. Yüzlerce yıldır 
şehrin sokaklarında yaşanan izleri taşıyan kaldırımların, nelere şahit olmuş olabileceğini 
düşünmek bile tarihte uzun bir yolculuğa çıkmamıza neden olabiliyor. Tarihi sokakların içinde 
yer alan tarihi evler, ve o evlerin içinde yaşanan pek çok farklı hayat, bazen içimizi burksa 
da, bazen ruhumuzu dinlendiriyor. Kütahya’nın bu tarihi izlerini taşıyan sokakları ve evleri 
ise hemen merkezinde yer alıyor.

***Rüstem Paşa Medresesi*** 
Şehir merkezinde yer alan tarihi medrese, Kanuni Sultan Süleyman’ın damadı ve dönemin 
Vezir-i Azamı, Rüstem Paşa tarafından 1550 yılında inşa edilmiş. Uzun yıllar medrese ve 
mescit olarak kullanılan tarihi medrese, ne yazık ki sebebi bilinmeyen bir nedenden dolayı 
1930 yılında tamamen yıkılmış. Daha sonradan aslına uygun olarak yeniden inşa edilen medresenin 
kitabesi, Kütahya Arkeoloji Müzesi’nde yer alıyor.

-------------------------------------------------Damak Zevkleri---------------------------------------------

*****Cimcik***** 
Adını hamurun şeklinden alan yemek, Kütahya’nın meşhur lezzetlerinden biridir. 1 kaşığa 40 
adet sığacak şekilde şekillendirilen hamurlar, kaynatıldıktan sonra yoğurt ve tereyağı ile 
servis edilir. Yapılışıyla mantıya benzeyen cimcik, Kütahya’nın en lezzetli yemekleri arasında 
yer alıyor.

*****Kütahya Küp Kebabı***** 
Küp içerisinde yavaş yavaş pişen kuzu eti, muhteşem sunumuyla ilk önce gözünüzü sonra midenizi 
doyuruyor. Sıcaklığını ve lezzetini küp içerisinde saklayan pişirme yönetimiyle, daha önce 
yediğiniz kebapları size unutturacak güzellikte.

*****Kütahya Sini Mantısı***** 
Yemeğe kıyamayacağınız güzellikteki görüntüsüyle sini mantısının yeşil mercimekli ve kıymalı 
olmak üzere iki farklı türü var. Tepsiye özenle dizilen hamurlar, üzerine tereyağı gezdirildikten 
sonra servis ediliyor.

*****Tosunum Böreği***** 
Puf puf görüntüsü sebebiyle bu ismi alan börek içerisinde kavrulmuş soğan ve yeşil mercimek 
bulunuyor. Kilo alacaksanız da böyle lezzetli tatlar sayesinde alın diyerek, şiddetle tosunum 
böreğini denemenizi öneriyoruz.

*****Ispanaklı Şibit***** 
Ispanağın en güzel halini tadabileceğiniz bu lezzeti Kütahya’nın her yerinde tadabilirsiniz. 
Oklavayla açılan bezelerin arasına hazırlanan harç konuyor ve kısık ateşte pişirilip servis 
ediliyor. Pratik ve bir o kadar da lezzetli yöresel yemeği denemenizi öneririz.
