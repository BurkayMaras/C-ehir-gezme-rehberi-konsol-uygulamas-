-------------------------------------------------Mekanlar----------------------------------------------

***Güvercinada Kalesi***
Kuşadası ilçesinin Hacıfeyzullah Mahallesi’nde yer alan Güvercinada Kalesi, Barbaros Hayrettin 
Paşa tarafından yaptırılmıştır. Kuşadası Körfezi’nin ağzında limanı koruyan bir konumda bulunan 
kale, Mora İsyanı sırasında gelebilecek saldırıları önlemek adına inşa edilmiştir. Yine bu saldırıları 
önlemek adına İlyas Ağa tarafından yaptırılan surlar ise, 3 metre yüksekliğinde olup, adayı çepeçevre 
sarıyor. Evliya Çelebi’nin Seyahatnamesi’nde bahsedilen bu kale, aynı zamanda ada korsanlarından 
gelebilecek saldırıları engellediği için ”Korsan Kalesi” olarak da adlandırılıyor. Tarihi 1830’lu yıllara 
uzanan Güvercinada Kalesi, günümüze gelene kadar birçok restorasyondan geçmiş ve bugün hala 
hem Kuşadası’nın hem de Aydın’ın en sembolik değerlerinden biri olmayı başarmış.

***El Heykeli***
 Atatürk Bulvarı üzerinde, İsmail Cem Dostluk ve Barış Meydanı’nın karşısında yer alan El Heykeli, bir 
diğer sembolik yapılardandır. Bu yapı, avuç içinde birkaç siyah güvercin ile bir beyaz güvercin tutan 
beyaz bir el heykelidir. Deniz manzaralı konumu ile oldukça beğeni toplayan El Heykeli, özellikle gün 
batımında ayrı bir atmosfere bürünüyor.

***Aydın Arkeoloji Müzesi *** 
Aydın’da müzecilik fikri ilk olarak, 1959 yılında Zafer İlkokulu’nun bir odasında başlamış ve uzun yıllar 
devam etmiştir. 1973 yılında yeni binaya taşınarak hizmet vermeye devam eden müze, Aydın merkez ve 
ilçelerinden toplanıp getirilen eserlerden zengin bir koleksiyona sahip olmuştur. Aydın Arkeoloji Müzesi, 
geniş bir bahçe içerisinde yer alıyor ve bu bahçede; Tralleis, Magnesia, Alinda, Alabanda, Nysa, Amyzon, 
Piginda, Harpasa, Myus, Pygela, Orthosia ve Mastaura gibi antik kentlerden gelen ve çeşitli dönemlere 
ait taş eserler yer alıyor. Bunlar; heykeller, lahitler, sütun ve sütun başlıkları, altarlar, mezar stelleri, 
İslami mezar taşları, mil taşları, yazıtlı ve kabartmalı steller ile çeşitli mimari parçalardır.


***Tales Matematik Müzesi *** 
Başak Eğitim Hizmetleri tarafından 2007 yılında açılan Tales Matematik Müzesi, Almanya Giessen’deki 
Mathematikum, ABD New York’taki MoMath, İtalya’daki Arşimet Bahçesi ve Güney Kore’deki Mathlove 
gibi örneklerin incelenmesi sonucunda AR-GE çalışmaları yapılarak tasarlanmıştır. Günlük yaşamın 
dışında Milli Eğitim Bakanlığı’nın müfredatı ile ilgili sergilerin yer aldığı müzede; soyut matematiksel 
kavramlar somut malzemelere dönüşerek ziyaretçilerin daha iyi kavrayabilmesini sağlıyor.

***Yörük Ali Efe Müzesi*** 
Yörük Ali Efe’nin İzmir’den dönüşünden ölümüne kadar yaşadığı Yenipazar ilçesindeki evi, 1980’li 
yıllarda çıkan yangında tamamen yanınca, 1955 yılında Aydın Valiliği tarafından bir karar alınmış. 
Kültür Bakanlığı’na yapılan bu öneri ise kabul edilmiş ve evin müzeye dönüşmesi için çalışmalara 
başlanmış. Evin aslına uygun bir şekilde restore edilen müzeye, Yörük Ali Efe’nin kullandığı şahsi 
eşyalar da bağışlanmış. Her şey kısa sürede tamamlanınca, 2001 yılında Yörük Ali Efe Müzesi 
ziyarete açılmıştır.

***Oleatrium Zeytin ve Zeytinyağı Tarihi Müzesi*** 
Zeytinin Anadolu ve Akdeniz tarihi ile bağını yansıtmak ve geleceğe bir miras bırakmak amacıyla 
kurulan Oleatrium Zeytin ve Zeytinyağı Tarihi Müzesi, ilk 2011 yılında sergi salonu olarak hizmete 
açılmıştır. 2012 yılında ise müze halini alan Oleatrium, kelime olarak Latincede olea (zeytin) ve 
atrium (avlu) kelimelerinin birleşiminden oluşmuş olup, Zeytin Avlusu anlamını taşımaktadır. 
Kuşadası ilçesinin Davutlar beldesinde yer alan müze, üç bin metrekarelik bir alana sahip olup, 
dışarıdan zeytinyağı fabrikası izlenimi veriyor.

-------------------------------------------------Damak Zevkleri---------------------------------------------

*****Keşkek***** 
Tereyağı, buğday, tavuk ya da kuzu etiyle yapılan Keşkek’in üzerine tekrar tereyağı ve kırmızı 
biberle hazırlanan sos döküldüğünde oldukça lezzetli bir hal alıyor. Keşkek adeta az malzemeyle 
de dünyanın en güzel yemeklerinden birinin yapılabileceğinin kanıtı niteliğinde. Aydın da bu yöresel 
tat, özellikle düğün ve sünnet gibi özel günlerde servis ediliyor.

*****Çine Köftesi*****
Tahsin Işık’ın bulduğu ve günümüzde de yapılışını çok az kişinin bildiği bu köfte Aydın’ın Çine ilçesinde
 yapılıyor. Çine Köftesi olağanüstü lezzetiyle bu kadar meşhur olmayı kesinlikle hak ediyor. Ayrıca 
yanında içeceğiniz yayık ayranı da köfteyi daha lezzetli bir hale getiriyor.

*****Paşa Böreği*****
Aydın’ın en ünlü yöresel yemeklerinden olan Paşa Böreği, ana yemeklerle yarışacak nitelikte lezzetli 
ve zengin bir tat sunuyor. El açması yufkaların et suyuyla ısıtılmasının ardından dana kıymasıyla 
donatılması ve üstünün de kıyma ve yoğurtla kaplanmasıyla oldukça lezzetli bir hale geliyor.

*****Çingene Pilavı***** 
Aydın yöresel yemekler yazımızın en ilginç yemeklerinden birisi de çingene pilavı. Adı pilav olsa da
içinde aklınıza gelebilecek her şeyin bulunduğu yemek, kahvaltıdan akşam yemeğine her öğün 
yiyilebiliyor. İçinde; domates, biber, salatalık, çökelek, soğan, kekik ve zeytin bulunan pilavın üzerine 
bir de has zeytinyağı eklenince tadına doyum olmuyor.

*****Enginar Yemeği*****
Enginarın gövdesi, yaprakları ve sapının kullanılarak yapıldığı bu lezzetli yemek Aydın’ın en lezzetli 
yöresel yemeklerinden. Enginar yemeğinin yanı sıra enginar dolması da oldukça lezzetli bir seçenek.

*****Yuvarlama*****
Yumurta, kıyma, soğan ve baharatların karışımıyla bir araya gelip yuvarlanarak sonra tavada 
kızartılıp ardından tereyağı, su ve yine çeşitli baharatların bulunduğu bir tencerede pişirilerek 
yapılan yuvarlama, üzerine toz biberli sos ve kese yoğurdu eklenince de adeta bir şahesere dönüşüyor.
