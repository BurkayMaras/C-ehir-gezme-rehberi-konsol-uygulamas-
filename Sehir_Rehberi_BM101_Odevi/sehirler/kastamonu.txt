-------------------------------------------------Mekanlar----------------------------------------------

***Liva Paşa Konağı – Etnografya Müzesi***
 Osmanlı mimarisinin en güzel örneklerinden biri olan Liva Paşa Konağı, şu anda 
Etnografya Müzesi olarak ziyaretçilerine Kastamonu yöresine ait bir çok önemli 
bilgiyi edinme fırsatı sunuyor. 3 katlı binanın birinci katı idari ofis olarak 
kullanılırken, müzenin ikinci katında Kastamonu’ya özgü el sanatları, en üst katında 
ise Osmanlı kültürünü yansıtan bir gelin odası, mutfak ve misafir odası gibi odalar 
yer almaktadır. Konak, şehir merkezinde olması sayesinde ulaşım konusunda sıkıntı 
yaşamadan ziyaret edilebilmektedir.

***Kastamonu Arkeoloji Müzesi***
 Kastamonu Arkeoloji Müzesi’nin yer aldığı tarihi bina 1915 yılında Mimar Kemalettin 
Bey tarafından İttihat ve Terakki cemiyetinin binası olarak inşa edilmiştir. 1952 
yılında müzeye çevrilen binada, Atatürk’ün Kastamonu ziyaretleri sırasında kullandığı 
eşyalar ve çekildiği fotoğraflar sergilenmektedir. 1997 yılında müze binası restore 
edilmiş, 2002 yılı itibariyle de vitrin aydınlatması, kalorifer sistemi ve çevre 
düzenlemesi gibi pek çok düzenleme yapılmıştır.

***Ilıca Şelalesi***
 Doğaseverlerin mutlaka ziyaret edip huzur bulması gereken bu muhteşem mekan 
fotoğrafçılar için de oldukça güzel kareler yakalama imkanı veriyor. Ilıca Şelalesi 
ile manzaraya doyacağınızı söyleyebiliriz.

***Ilgarini Mağarası***
 Pınarbaşı ilçesinde bulunan Ilgarini Mağarası, içerisinde bulunan tarihi kalıntılar 
ve doğal oluşumlarla insanı kendine hayran bırakıyor. Ülkemizin en önemli mağaraları 
arasında bulunan Ilgarini Mağarası, büyüleyici atmosferi ile ziyaretçilerini bekliyor. 
Mağaraya ulaşmak için uzun bir yürüyüş yapmanız gerekeceği için yola erken çıkmanız faydalı olacaktır.

-------------------------------------------------Damak Zevkleri---------------------------------------------

*****Etli Ekmek*****
 Her ne kadar “Etli Ekmek” denince aklımıza Konya gelse de, Kastamonu’nun etli ekmeği 
oldukça farklı. Önce Anadolu’da sıkça kullanılan sac, hamuru pişirmek için hazır hale 
getiriliyor.Hamur açıldıktan sonra çiğ kıyma ve incecik doğranmış soğan, tuz, kara biber 
ve biraz su ile inceltilir daire yufkanın yarısına sürülüp, yarım ay seklinde kapatılır. 
Ardından saçta ağır ağır pişirilir.

*****Banduma*****
 Hamur işi ve etin bir araya geldiği bir yemek daha… Karbonhidrat ve protein ağırlıklı 
bir yemek olan banduma; hindi eti, yufka ve cevizden yapılıyor. Hindi eti yerine tavuk 
eti de tercih edilebilir.Hindi eti pişirildikten sonra etin suyu yufkanın hazırlanmasında kullanılıyor. 
Yufkanın üzerine hindi eti ve ceviz dökülüyor ve tadına doyulmaz bir lezzet ortaya çıkıyor.

*****Patates Paçası*****
 Patates paçası, meşhur Taşköprü sarımsağının sahneye çıktığı bir lezzet. Patates haşlandıktan sonra 
ezilerek püre haline getiriliyor. Püre haline gelen patates daha sonra nişasta, yoğurt ve sarımsak ile 
karıştırılıyor ki lezzetinin sırrı burada yatıyor. Paça, ocakta ya da fırında yapılıyor.

*****Ekşili Pilav*****
 Et ve hamur işinden biraz uzaklaşıp, baklagillere ve sebzelere doğru yol alalım. İnce bulgur ve 
mercimek pişirilirken bir yandan da soğan ile tereyağ hazırlanıyor. Son olarak, bulgur ve mercimeğin 
üzerine dökülüyor. Sabırsızlar için kötü bir haberimiz var; çünkü ekşili pilavın ocakta ağır ateşte 
pişirilmesi gerekiyor.
