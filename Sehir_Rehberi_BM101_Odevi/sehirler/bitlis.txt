-------------------------------------------------Mekanlar----------------------------------------------

***Tarihi Bitlis Evleri*** 
Tarihi Bitlis Evleri, kültürel ve mimari geziler yapmayı sevenler için ideal. Bitlis’in kültürel dokusunu ve 
yaşanmışlığını en güzel hissedebileceğiniz yerlerden birisi olan tarihi taş evler, şehirde görülmesi gereken 
noktaların başında geliyor. Mimari yapısıyla ilgi çeken evler, basamak şekliyle labirenti andıran bir 
yerleşim düzeniyle inşa edilmiş.
Bitlis’in şehir merkezinde yaşam biçimi değişmeye başlamış olsa da, özellikle de köylerinde tarihi mimari 
konutlar hala yaşamını sürdürüyor. Yakın zamanda restore çalışmalarının başlayacağı tarihi evleri, 
kesme taş yapısı ve avlularıyla Bitlis gezinizde mutlaka görmeniz gerekiyor.

***Bitlis Çarşısı***
Evliya Çelebi’nin de Seyahatnamesi’nde bahsettiği, 20 bin dükkanın yer aldığını dile getirdiği Bitlis çarşısı 
işte burası. Eski tarihlerde daha kalabalık ve aktif bir pazar hayatı olduğu bilinen Bitlis çarşısı, 
günümüzde o kadar kalabalık ve hareketli olmasa da, şehre gelenlerin mutlaka uğradığı bir yer. 
Kalenin surlarının alt kısmındaki dükkanların dışında çay bahçesi ve sokak tezgahlarına da ev 
sahipliği yapıyor.
Köy ürünleri tezgahlarından, çeşitli kıyafet ve organik bal dükkanlarına kadar pek çok ihtiyacınızı 
karşılayabileceğiniz çarşı da, yemek yiyip bir şeyler içebileceğiniz restoran ve çay bahçeleri de yer alıyor.

***Bitlis Etnografya Müzesi***
Bitlis şehir merkezinde, Cumhuriyet Caddesi üzerinde yer alan Etnografya Müzesi, 2005 yılından bu 
yana hem Bitlislilere hem de şehre gelen misafirlere hizmet vermeye devam ediyor. Etnografya 
Müzesi’nde Bitlis’in tarihine, kültürüne, geleneklerine, göreneklerine ve yaşayış şekline dair değerli 
eserler sergileniyor. Müzede, demir işçiliğinden, halı dokumacılığına, körükçülükten bastonculuğa, 
yöresel el sanatlarından, tarihi bulgu ve belgelere kadar pek çok parça teşhir ediliyor.
İki katlı bir binada hizmet veren Bitlis Etnografya Müzesi, şehrin eski yaşayışına, sosyoekonomik 
durumuna ve halkın giyim kuşamına dair her şeyi öğrenebileceğiniz harika bir müze! Özel bölümlerden
oluşan müzede, ayrıca Bitlis Kalesi’nde yapılan kazı çalışmaları sonucu meydana çıkartılan tarihi 
parçalar; Roma, Bizans, Selçuklu ve Osmanlı İmparatorluğu Dönemi’yle ilgili eserler sergileniyor. Bitlis’e 
dair her şeyi öğrenmek istiyorsanız, Etnografya Müzesi’ni mutlaka ziyaret etmelisiniz!

***Bitlis Kaplıcaları*** 
Bitlis gezilecek yerler listemizdeki en önemli duraklardan biri de tüm ülkede meşhur olan Bitlis 
kaplıcaları… Volkanik bir arazi üzerinde yer alan Bitlis, haliyle yeraltı kaynakları bakımından da 
oldukça zengin. Verimli topraklar üzerinde yer alan şehir, kaplıcalar konusunda da bol bol alternatife 
sahip. Pek çok hastalığa ve romatizma şikayetlerine iyi geldiği bilinen kaplıcalar Bitlis’in pek çok 
bölgesinde karşımıza çıkıyor. Her yıl haberlerde mutlaka çıkan atların kaplıca keyfi görüntülerinin 
de yayınlandığı yer olan Bitlis’te, Güroymak Çukur Kaplıcası, Nemrut Gülsuhan Kaplıcaları, Gülsuhan 
Termal Tesisleri, Bingöl Üniversitesi Termal Kaplıca Tesisleri, Bingöl Üniversitesi Termal Kaplıca Tesisleri, 
Grand Yüksel Otel ve Arap Köprüsü Kaplıcası gibi bulunduğunuz her bölgede gidebileceğiniz alternatif 
kaplıcalar bulunuyor.

***Bitlis Kayak Merkezi***
Çirtkaya Kayak Merkezi olarak da bilinen Bitlis’in en meşhur kayak merkezi, Bitlis’in şehir merkezinde 
yer alıyor. Bulunduğu konum nedeniyle şehirdekilerin sık sık ziyaret ettiği kayak merkezi, içerisinde yer 
alan kademeli parkurlar ve kar teleferiğiyle tam bir kayak tesisi.Kış turizmi için oldukça önemli olan 
kayak merkezlerinde olması gereken özelliklere sahip olan Çirtkaya’ya geldiğinizde konaklayabileceğiniz 
birçok otel ve pansiyondan, günübirlik turunuz sırasında yemek yiyip, bir şeyler içebileceğiniz restoran ve 
kafelere kadar pek çok hizmet noktası bulunuyor.

***Adilcevaz Sahili ***
Bitlis’in en güzel yaz turizmi noktası olarak karşımıza çıkan Adilcevaz Sahili, Bitlis’in şehir merkezine 
90 km mesafede yer alan Adilcevaz ilçesinde yer alıyor. Van Gölü’nde en uzun kıyısı bulunan ilçe olan 
Adilcevaz, Bitlislilerin ve Muş, Diyarbakır gibi komşu illerde yer alanların ziyaret ettiği harika bir sahile 
sahip. Özellikle de yaz aylarında masmavi suyuyla dikkat çeken göl, yazın sıcaktan bunalanlar için sodalı
ve serin yapısıyla serinlemek için en güzel alternatiflerden biri oluyor. Yaz aylarında özellikle de haftasonu 
yer bulunmakta zorlanılan sahil, su sporları için de oldukça uygun bir ortam sunuyor.

-------------------------------------------------Damak Zevkleri---------------------------------------------

*****Corti Aşı*****
Corti aşı, Bitlis’in akşam yemeklerinde en çok görebileceğiniz ana yemeklerinden biridir. Yöre halkı 
tarafından çok sevilen bu yemek mutlaka kemikli et ile yapılır. Kemiğin yemeklere lezzet kattığı fikri 
Anadolu kültüründe tartışmasız kabul edilen gerçeklerden biridir. Corti aşı da kemikli et ile pişirilen 
yemeklerden biri.
Yöre halkı bu yemeğin kıvamını koyu yaptığı zaman ana yemek, duru yaptığı zaman çorba olarak 
tüketiyor. Bu yüzden de turistler tarafından bir hayli ilginç karşılanıyor. Kemikli et, buğday benzeri besinler 
ile hazırlanan bu yemeği akşam yemeklerinde sıkça menüde görebilirsiniz. Ancak yemeği çorba olarak mı 
yoksa yemek olarak mı göreceğiniz tamamen pişiren aşçının inisiyatifine kalmış. Unutmadan, corti aşı 
nane ile süslendiğinde çok daha leziz oluyor.

*****Büryan*****
Büryan Bitlis ve Siirt’in ortak olarak sahiplendiği sadece yörede yiyebileceğiniz enfes bir lezzettir. Onu 
bu kadar özel kılan ise yöre halkının evlerinde bulunan tandırlarda pişiyor olmasıdır. Restoranlarda 
yediğiniz kebaplara benzer bir tüketim şekli olduğu söylenebilir. Büryan deneyimini yaşamak için yöre 
halkının evine konuk olabilirsiniz. Genellikle Ramazan aylarında yapılsa da yılın diğer dönemlerinde de 
sofralarda görmek mümkündür.
Büryanı bu kadar özel kılan başka bir husus da kuzu etidir. Kuzu etinin tandırda pişmesi ile birlikte 
sonrasında yine tandırda pişen ekmeğin üzerine servis edilmesi ile sunulur. Tandırda pişmiş bir kuzu eti
 ile evlerinizde pişirdiğiniz kuzu eti arasında lezzet bağlamında büyük farklar bulabilirsiniz. Büryan 
deneyimini her yerde yaşayamayacağınızın da altını çizelim. Büryan yöre halkının ve turistlerin severek 
tükettiği tek porsiyonda insanı doyuran bir yemektir.

*****Bitlis Köftesi***** 
Neredeyse her yörenin köfte yapma usulleri birbirinden farklı denebilir. Bu durum Bitlis için de aynı 
şekilde seyrediyor. Bitlis halkının kendine özgü köftesinin adı da tahmin edersiniz ki Bitlis köftesidir. 
Bu köfteyi yöreye özgü kılan biraz içli köfteye benziyor olmasıdır. Misafir geldiğinde, özel günlerde sıkça 
yapılan ünlü bir köfte olarak biliniyor.
Bitlis köftesinin içerisinde köftelik bulgur gibi malzemeler bulunuyor. Bunun yanı sıra tarife yörenin 
kendine has baharatları da eklenir. Diğer köftelerden ayrıldığı en büyük nokta ise pişirilme sürecidir. 
Diğer köfteler gibi kızartılarak pişirilmiyor. Haşlanarak pişirilen bu köftelerin tatları da hali ile 
diğerlerinden bir hayli farklı. Yöresel baharatlarından olsa gerek lezzet olarak damakta iz bırakan 
cinsten bir tada sahiptir.

*****Katıklı Dolma***** 
Kabak ve dolma severlerin vazgeçemediği bir Bitlis klasiği de katıklı dolmadır. Katıklı dolmayı denemeden 
önce mutlaka usta birinin ellerinden yediğinize emin olun. Kabak dolmasının bu kadar leziz olduğuna 
inanamayacaksınız. Kabakların halka halka kesilmesi ve içleri boşaltılarak harç ile doldurulması ile 
hazırlanan tadı enfes bir lezzettir. Bir oturuşta iki kabaklık dolma yiyebilirsiniz.
Katıklı dolma deneyimini taçlandıran en büyük şey de salçalı yoğurtlu sosudur. Sarımsaklı yoğurdun 
yakışmadığı nadir yemek bulunur. Katıklı dolma da sarımsaklı yoğurt ve baharatlı salçalı sos ile çok 
yakışan lezzetler arasında yer alıyor. İç harcının hazırlanmasından tutun da tencerede pişirilmesine 
kadar katıklı dolma tam bir yöresel lezzet kıvamına sahiptir.

*****Keledoş***** 
Keledoş daha çok ülkemizin doğu bölgesinde adını duyurmuş olan ilginç bir yemektir. Bitlis mutfağında 
normal karşılandığını ve mutfaklarda çok sık piştiğini de söylemeden geçmeyelim. Aslen Van yöresinin 
bir yemeği olduğu birçok kaynakta geçiyor ancak Bitlis halkı bu lezzeti bir hayli sahiplenmiş olacaktır ki 
kendilerine özgü bir şekilde sürekli pişiriyorlar.
Kuşbaşı olarak doğranmış olan kuzu eti ve buğday gibi besinler ile birlikte pişen bir yemektir. 
Hazırlanmasından sonra üzerine yoğurt eklenir. Son aşama olarak da salçalı sos gezdirilen bu lezzet 
yoğurt ve salçadan çok daha farklı bir tada sahip. Deneyenlerin lezzetine inanamadıkları yöresel bir tat 
olarak keledoş yemeğini mutlaka Bitlis usulü denemelisiniz.

*****Halise Yemeği***** 
Halise yemeği, Bitlis’in en doyurucu yemekleri arasında yer alıyor. Bu yemeğin görünüşü ile biraz keşkek 
benzeri bir hale sahiptir. Tat olarak ise keşkekten fazlası ile farklıdır. Halise yemeği yapılırken içerisine 
aşurelik buğday, nohut ve yemeklerin olmazsa olmazı et eklenir. Lezzeti bu kadar eşsiz yapan ise 
sonradan üzerine eklenen doğal eritilmiş tereyağıdır.
Oldukça doyurucu bir besin olarak görülen halise yemeği bazı akşamlar yöre halkı tarafından tek 
başına pişirilir. Yemeğin bir hayli doyurucu olması insanların yanında başka besinler tüketmek 
istememesine neden oluyor. Halise yemeğini en iyi hali ile deneyimleyebileceğiniz yer ise tabi ki yöre 
halkının evidir. Akşam yemeklerini tek başına idare edebilen bu doyurucu besini sakin görüntüsüne 
bakarak yargılamayın. Tadı gerçek anlamda yöresel ve lezzetlidir.
