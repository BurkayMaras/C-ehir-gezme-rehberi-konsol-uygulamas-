-------------------------------------------------Mekanlar----------------------------------------------

***Anıtkabir*** 
Anıtkabir; Türkiye Cumhuriyeti’nin kurucusu, büyük önder Mustafa Kemal Atatürk’ün ebedi 
istirahatini gerçekleştirdiği mekan olarak listelerin her daim ilk sırasında. Ankara’nın tarihi yerleri 
arasında oldukça ayrı ve özel bir yere sahip olan Anıtkabir, şehrin en önemli simgesi!
Her yıl özellikle 23 Nisan, 19 Mayıs, 10 Kasım ya da 29 Ekim gibi özel günlerde burası Atatürk’ü 
ziyaret etmek ve ona şükranlarını iletmek isteyenlerle dolup taşıyor. Ulu Önder’in sağlığında 
Anıttepe’den “Burada çok güzel bir anıt mezar olur” şeklinde bahsetmiş olması, Anıtkabir’in bugünkü 
yeri konusunda da belirleyici olmuş. Bugün Türk vatandaşları için kutsal sayılan bu özel mekan; 
Anıt Bloğu ve Barış Parkı olmak üzere iki ana bölümden oluşuyor.

***Ankara Resim ve Heykel Müzesi***
İlk kez 1927 yılında inşa edilen ve Türk Ocakları Merkez Binası olarak değerlendirilen Ankara Resim
ve Heykel Müzesi binası, 1980 yılından bu yana güncel amacına hizmet ediyor.

***Kızılay Meydanı***
Ankara’nın kalbini oluşturan Kızılay Meydanı, şehrin merkezinde, her yerden kolayca ulaşılabilir 
bir lokasyonda bulunuyor. 60 darbesinden sonra adı Hürriyet Meydanı olarak değiştirilse de bir 
zamanlar Türk Kızılayı’nın genel merkezine ev sahipliği yaptığı için halk tarafından hala Kızılay 
Meydanı olarak anılmaya devam ediyor. Kızılay Meydanı, Ankara’nın en popüler ve en bilinen noktası 
olduğu için resmi bayramlar gibi kalabalık kutlamaların; protesto ve miting gibi büyük toplanmaların
da merkezi oluyor.

***Akköprü***
Selçuklu Dönemi boyunca asker uğurlamadan tutun da gelin alayı geçidine varıncaya dek türlü toplu 
geleneklere ev sahipliği yapan yer burası. 1222 yılında Selçuklu Hükümdarı Alaaddin Keykubat tarafından
yaptırılan köprü, eski Bağdat Ticaret Yolu’nun geçtiği Ankara Çayı üzerinde kent tarihinin en güçlü 
tanıklarından biri olarak bulunuyor. Kesme bazalt taşından inşa edilen köprünün yedi sivri kemeri mevcut. 
Köprünün boyutlarından bahsedecek olursak 77 metre uzunluğa ve 7 metre genişliğe sahiptir.
Selçuklu dönemine ait bir eser olan Akköprü, Selçukluların köprü yapımı konusunda döneminden ne 
kadar ileri bir durumda olduğunu görmek için önemli bir fırsattır.

***50.Yıl Parkı*** 
Ankara’nın seyir terası olarak da anılan 50. Yıl Parkı, Ankara geziniz boyunca rotanıza dahil 
edebileceğiniz duraklardan biri.
Anıtkabir, Atakule, Kocatepe Camii, Ankara Kalesi gibi şehrin simgesel yapılarını ve dahasını 
360 derecelik bir açıyla seyredebileceğiniz 50. Yıl Parkı, ayrıca 120 metrelik yüksekliğiyle Türkiye’nin
en uzun bayrak direğine ev sahipliği yapıyor. Bunun yanı sıra park içinde; lunaparktan, basketbol 
sahasına, piknik alanlarından, buz pateni pistine, çocuk parklarından kamelyalı dinlenme 
alanlarına kadar birçok etkinlik noktası bulunuyor.

***Atatürk Orman Çiftliği***
1925’te Mustafa Kemal Paşa’ya hediye edilmiş bir arazi olan Atatürk Orman Çiftliği, 1937 yılında
bizzat Atatürk tarafından devlet hazinesine bağışlanmıştır. Tarım ve Orman Bakanlığı tarafından
idare edilen çiftlik, 102 bin hektarlık bir alandan oluşuyor.
Atatürk Orman Çiftliği; bünyesinde yer alan Gazi Orman Çiftliği Parkı, Gazi Piknik Alanı, Atatürk
Orman Çiftliği Müze ve Sergi Salonu ve Atatürk Evi gibi şahane detaylarla listenin yıldızlarından 
biri. Çiftlik içindeki geniş park alanında 500 adet gülden oluşan bir gül bahçesi var. Oturma 
alanlarına ise meşe, karaçam ve sedir gibi ağaçlar eşlik ediyor.

-------------------------------------------------Damak Zevkleri---------------------------------------------

*****Gençlik Parkı*****
 Ankara’nın en eski parklarından biri olan Gençlik Parkı, 275 bin metrekarelik bir alandan 
oluşuyor. Altı farklı giriş kapısına sahip olan park, şehrin göbeğinde, Altındağ mevkiinde yer alıyor.
Dev bir havuz, lokantalar, kafeler ve oyun alanları… Özellikle yaz aylarında Ankaralılar sahile 
duydukları özlemi, şehrin ortasında, Gençlik Parkı ve çevresinde gideriyor. Burayı kahvaltı saatinde
ziyaret etmeyi de düşünebilirsiniz. Ulus semtinde yer alan park, hem eğlenmek hem de dinlenmek 
isteyenlere hitap ediyor.

*****Beypazarı Güveci*****
Ankara’nın Beypazarı ilçesinden çıkan bu harika lezzet ilçe sınırlarını aşıp Beypazarı ötesinde 
tüm Türkiye’ye yayılan ülkemiz mutfağının en nadide yemeklerinden biridir. Kuzu eti, kuyruk yağı,
pirinç, domates, sivri biber ve tuz kullanılarak hazırlanan Beypazarı güveci, adını aldığı toprak 
kap gibi tadını da yine bu kaptan alıyor.
Geçmiş dönemlerde padişahlar için özel hazırlanan bir yemekti. 500 yılı aşkın bir tarihi geçmişe 
sahip olan Beypazarı güveci bugün de aynı özel lezzeti ile beğenilerek yeniliyor. Pişirilmesi yaklaşık
5 saat sürüyor. Yemeği özel kılan neden ise elbette kullanılan etin, doğada kendi halinde beslenen 
hayvanlardan elde ediliyor olmasıdır. Özellikle kuzu etiyle yapılan Beypazarı güveci ise neredeyse 
parmak ısırtan bir lezzete hâkim.
Ankara gezilerinde mutlaka denenmesi gereken bir yemek türü olan Beypazarı güvecini başta 
Beypazarı ilçesi olmak üzere Ankara’nın genelindeki lokanta ve restoranlarında bulabilmeniz mümkündür.

*****İnceğiz Çorbası*****
İçeriği kuzu eti olan bir başka yöresel Ankara yemeği ise İnceğiz çorbasıdır. Bu defa sulu bir yiyecek.
Kış günlerinin vazgeçilmez çorbalarından biridir. Kuzu eti, haşlanmış nohut ve buğdayın karışımı ile 
hazırlanan bu enfes tat, lezzetiyle olduğu kadar içeriğindeki besinler nedeniyle de oldukça doyurucudur. 
Hatta üzerine dökeceğiniz yağ ile çorbanın lezzetini ikiye katlayabilirsiniz.
Ankara’da çoğunlukla ana yemek öncesi başlangıç olarak verilen İnceğiz çorbası, malzeme 
bileşenlerinin kolayca bulunabilir olmasıyla da evlerde basitçe yapılabiliyor. Haşlanan nohutları 
buğday ve ufak parçalar halinde doğradığınız etlerle birlikte tencereye koyup üzerine biraz sıcak 
su ekledikten sonra birkaç parça semizotu ve tuzu da ilave ederek pişirmeye bırakın. Ardından 
yoğurda un ve su ekleyip çırpın. Tencerede kaynayan sudan biraz alarak çırptığınız karışıma ilave
ederek ayrı bir tencereye ekleyin. Yağı ve kırmızı toz biberi eritip servis tabağına koyduğunuz 
çorbanın üzerine gezdirerek İnceğiz çorbasını afiyetle yiyebilirsiniz.
Çorbanın tam kıvamı ve lezzeti için elbette Ankara restoranlarında denemenizi tavsiye ederiz. 
Makul ücretli ve doyurucu bir çorba türüdür.

*****Tamtak Tiridi***** 
Bir çeşit kebap türü bir yemek olan tamtak tridi, içerisindeki o muhteşem çemenin ete kattığı 
harikulade aromasıyla damak çatlatan bir lezzete bürünüyor. Çemen ve kıymanın enfes karışımıyla
yapılan tamtak tiridini ister sabah, ister öğlen, isterseniz akşam yemeklerinde dahi yiyebilirsiniz. 
Ankaralı pek çok insanın müptelası olduğu bu lezzetli et yemeği eminiz siz de denedikten sonra 
beğeneceksinizdir.
Tamtak tridi, kemikli kuzu eti, bayat tandır ekmeği, kuru soğan, et suyu, sıvı yağ, tuz, kırmızıbiber 
ve karabiber ile hazırlanmaktadır. Yemeğin tarif ve hazırlanışını içeriğimizin devamındaki linkten 
tıklayarak öğrenebilirsiniz. Ankara’da birçok lokanta ve restoranda özellikle öğlen yemeklerinde 
çıkarılan tamtak tridini mutlaka denemenizi tavsiye ederiz.

*****Efelek Sarması***** 
Her sene yalnızca bahar mevsiminde yetişen efelekler toplanarak Ankaralı maharetli anneler ve 
şeflerin ellerinde nefis sarmalara dönüşüyor. Tıpkı yaprak sarması gibi ancak efelek sarması üçgen 
olarak sarılıyor. İç harcına dilediğiniz bir dolma harcını tercih edebilirsiniz. Ankara usulü yapılan 
efelek sarması ise pirinç, bulgur, salça ile hazırlanmaktadır.
Hazırlanışı pek bir zahmetli olan efelek sarmalarının yanına yapacağınız bir yemlik cacığı ile 
birlikte afiyetle tüketebilirsiniz. Ankara’nın yöresel yemekleri arasında belki de en zahmetli 
hazırlanan yemek türlerinden olan efelek sarmasını şehir merkezindeki restoranlarda bulabilmek 
mümkündür. Fiyatı uygun, besin değeri yüksek ve doyurucudur.

*****Ankara Tava***** 
Görüntüsüyle olduğu kadar lezzetiyle de şahane olan Ankara tava, şehrin sevilerek yenilen yöresel 
yemeklerinden biridir. Ankara tavası için her ne kadar sade bir yemek desek de, bir kere tattıktan 
sonra bu sadeliğin ardında yatan asıl lezzeti hissetmiş olacaksınız. Bu lezzetli yemeği oluşturan 
malzemeler ise şehriye, kemikli et, doğal, biber ve domatestir.
Ankaralılar pirinç ve arpa şehriye ile iki farklı türde yapmaktadır. Bununla birlikte kuşbaşı et veya
kaburga etinden de yapıyorlar. Bize kalırsa kaburga etinden yapılanı daha bir lezzetli oluyor. 
Hele bir de yanında cacık, turşu, hoşaf veya salata olursa yemeğin damakta bıraktığı lezzet kat be 
kat artıyor.
Ankara tavasını ise en iyi yapan yerin Boğaziçi Lokantası olduğu biliniyor. Eğer bir sonraki 
seyahatinizi Ankara’ya yapacaksanız mutlaka bu yemeği tatmanızı öneririz.

*****Öllüğün Körü***** 
İsmi biraz garip gelebilir fakat özellikle et severler için yemeğin içerisinde yer alan kıyma nedeniyle 
oldukça lezzetli olduğunu söyleyebiliriz. Eriştenin üzerine kavrulmuş kıyma eklenerek hazırlanan
öllüğün körü, üzerine katacağınız yoğurt ile birlikte lezzetini ikiye katlıyor. Ankara’nın yöresel 
yemekleri arasında sıkça yapılan ve sevilerek tüketilen öllüğün körü yemeği, fırından çıktıktan 
sonra ters çevriliyor ve kare şeklinde porsiyonlanarak servis ediliyor.
Lezzetli ve pratik bir yemek türü olan öllüğün körü yemeğini Ankara’daki merkezi restoran ve 
lokantalarda bulabilmeniz mümkündür. Fiyatı orta seviye olup içerisindeki kıyma, peynir, tereyağı 
ve ceviz ile hem besin kaynağı yüksek hem de doyurucudur.
