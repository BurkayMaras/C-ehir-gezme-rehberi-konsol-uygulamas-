-------------------------------------------------Mekanlar----------------------------------------------

***Selimiye Camii*** 
Selimiye Cami, Edirne'de bulunan, Osmanlı padişahı II. Selim'in Mimar Sinan'a yaptırdığı 
camidir. Sinan'ın 90 yaşında yaptığı ve "ustalık eserim" dediği Selimiye Camii gerek Mimar 
Sinan'ın gerek Osmanlı mimarisinin en önemli yapıtlarından biridir. Caminin kapısındaki kitabeye 
göre yapımına 1568 yılında başlanmıştır. Caminin 27 Kasım 1574 Cuma günü açılması planlanmışsa da 
ancak II. Selim'in ölümünün ardından 14 Mart 1575'te ibadete açılmıştır.

***II. Bayezid Külliyesi*** 
Edirne'de tarihi bir külliyedir. İkinci başkent konumundaki Edirne'yi darüşşifaya kavuşturmak 
amacıyla Sultan II. Bayezid tarafından 1484-1488 yıllarında Mimar Hayreddin'e yaptırılmıştır. 
Külliye Edirne şehir merkezine 2 km uzaklıkta Tunca Nehri kıyısında yer alır. Geniş bir alanı 
üzerine inşa edilen külliye; cami, imaret, mutfak, erzak ambarı, medrese, dârüşşifâ ve hamamdan 
oluşmaktadır.

***Meriç Köprüsü*** 
Mecidiye Köprüsü veya diğer adıyla Meriç Köprüsü, 1842'de Abdülmecit zamanında yapımına başlanmış 
ve 1847'de bitirilmiş köprüdür. Edirne-Karaağaç yolunda, Meriç Nehri üzerinde yer alır. 263 metre 
uzunluk, 7 metre genişlikte, 13 ayak üzerinde 12 sivri kemerli olup yanlara doğru eğimli özellikler 
taşımaktadır. Mermer yazıtlı tarih köşkü olan köprünün kubbesinde daha önceleri güneş motifi şeklinde 
demirden bir paratoner olduğu bilinmektedir. Köprünün tarih köşkünün kubbesinin içerisinde Edirne manzarası 
olan duvar resimleri bulunur. Köprünün her iki kısmında da gemi, kayık ve sandalların yanaşabilmesi için 
kesme taşlardan rıhtım yapılmıştır.

***Büyük Sinagog*** 
Edirne Büyük Sinagogu, Edirne'de bulunan ve Türkiye'nin en büyük ve Avrupa'nın üçüncü büyük sinagogu 
olan ibadethane. Geçmişi 1492 yılında Avrupa’daki baskılardan kaçarak Osmanlı İmparatorluğu’na sığınan 
Seferad cemaatine kadar uzanan ve 1905 yılında çıkan büyük yangında yanan sinagog padişah II.Abdülhamit'in 
fermanı ile yeniden inşa edilerek 1907 'de Hamursuz Bayramı arifesinde tekrar hizmete girdi. Fransız mimar 
France Depré, binayı Viyana'daki Leopoldstädter Tempel adlı sinagogdan esinlenerek projelendirdi.

-------------------------------------------------Damak Zevkleri---------------------------------------------

*****Tava Ciğeri***** 
Edirne’nin en sevilen ve en meşhur lezzetlerinden biri olan Tava Ciğeri, ciğerin incecik dilimlendikten 
sonra unlanarak kızgın yağda kızartılmasıyla hazırlanmaktadır. Acı sevenlerin gönlünde taht kuracak biber 
kızartmasıyla ve söğüş soğanla servis edilen Tava ciğeri kesinlikle denemelisiniz, bayılacaksınız! 

*****Ciğer Sarma***** 
Edirne’nin kendine has ciğer yemeklerinden bir başkası olan Ciğer Sarma, ciğerlerin baharatlarla harmanlanarak 
kuzu gömleğine sarılmasıyla hazırlanmaktadır. Fırında pişirilen bu yemeğin de oldukça lezzetli bir tadı vardır. 

*****Piyaziye***** 
Edirne’de sıkça tüketilen dolmalar arasında yer alan Piyaziye, etli soğan dolmasıdır. Oldukça zengin olan iç 
malzemesinde özellikle kuzu eti kullanılıyorsa ayrı bir tadı olmaktadır. 

*****Mutancana***** 
Bir Osmanlı yemeği olan Mutancanayı özellikle Fatih Sultan Mehmet’in çok sevdiği bilinmektedir. Kırmızı et, 
bal, sirke, badem, kuru erik, kuru üzüm ve kuru kayısının bir araya gelmesiyle ortaya çıkan ve Osmanlı saray 
mutfağının özel reçetelerinden sayılan bu padişahlara layık muhteşem lezzeti deneme fırsatı bulursanız 
kaçırmamalısınız. 
