-------------------------------------------------Mekanlar----------------------------------------------

***Çanakkale Şehitliği ve Şehitler Anıtı***
Çanakkale gezilecek yerler ilk sırasında elbette ki Çanakkale Şehitliği geliyor. 1960 yılında açılan 
Çanakkale Şehitliği ve Şehitler Anıtı, 1915 yılında Çanakkale Savaşı’nda hayatını kaybeden 
Mehmetçikler adına yapılmıştır. Gelibolu Yarımadası Milli Parkı içinde bulunan anıt, bölgenin en 
önemli ziyaret noktalarının başında gelmektedir.
Çanakkale Şehitliği ve Şehitler Abidesi, Türk milletinin aziz tarihini anlamak ve şehitlerimizin her 
birini yad etmek için her vatandaş tarafından mutlaka ziyaret edilmelidir. Çanakkale Boğazı’nın 
ucunda, Morto Koyu-Hisarlık Tepe üzerinde yer alan Şehitler Anıtı, Feridun Kip, İsmail Utkular ve 
Doğan Erginbaş tarafından tasarlanmış, 17 Nisan 1954 yılında ise temeli atılmıştır. Dört ayak ve bir 
kubbeden oluşan 41,7 metre yüksekliğindeki anıtın ziyarete açılışı ise 21 Ağustos 1960 tarihinde 
gerçekleştirilmiştir. Devasa bir yapı olan Şehitler Anıtı’nın yanında ayrıca; Mustafa Kemal Çanakkale’de 
Anıtı, Türk Bahçesi, Mehmetçik Anıtı, Meçhul Asker Kabri, Yaralı Asker Anıtı ve Türk Şehitliği yer almaktadır.

***Aynalı Çarşısı***
Çanakkale’nin tarihi yerleri arasında önemli bir yere sahip olan ve 1890 yılında inşa edilen Aynalı 
Çarşı, Çanakkale Savaşları sırasında büyük hasar almıştır. Çarşı, o dönemlerde o kadar meşhurdur 
ki Çanakkale türkülerine dahi konu olmuştur. Çarşının isminin aynalı olmasının ise o zamanlar çarşıda 
“Ayna” ismi verilen at gözlüklerinin satılmasından geldiği rivayet edilmektedir. Çarşı 1960 yılında 
restore edilerek hasarlı görünümünde kurtulmuştur. Günümüzde çarşıda çeşitli hediyelik eşyalar 
satan dükkanlar bulunmaktadır.

***Truva Antik Kenti*** 
Kaz Dağı eteklerinde, Çanakkale il sınırları içinde, günümüzde Hisarlık olarak adlandırılan Arkeolojik 
bölgede yer alan Truva Antik Kenti, diğer adıyla Troya, Homeros’un İlyada destanında bahsi geçen 
Troya Savaşı’na sahne olan tarihi şehirdir. Antik kentin keşfi, Alman arkeolog Heinrich Schliemann 
tarafından, 1870’li yıllarda gerçekleştirilmiştir. Kazıların yapıldığı dönemde, ortaya çıkartılan tarihi 
eserlerin çoğu maalesef yurt dışına kaçırılmıştır. Lakin günümüzde eserlerin bir kısmı Türkiye’de, bir 
kısmı da Rusya ve Almanya’daki müzelerde sergilenmektedir.
1998 yılından itibaren UNESCO Dünya Mirası Listesi’nde bulunan Truva Antik Kenti’nin tarihi M.Ö. 3 
binli yıllara kadar dayanmaktadır. Son derece gelişmiş bir kanalizasyon sistemi ve yapı temelleri, 
tiyatrolar, hamamlar, çeşmeler, heykeller ve bunlar gibi daha birçok buluntu Truva Antik Kenti’ndeki 
arkeolojik çalışmalar sonucu ortaya çıkan eser ve yapılardır. Yunan mitolojisinde Zeus’u kandırdığı için 
yine Zeus tarafından Olympus’tan aşağı atılan tanrıça Ate’nin ilk düştüğü yer olarak geçen Troya 
hakkında bir dizi efsane anlatılır.

***Kilitbahir Kalesi*** 
Çanakkale’nin Eceabat ilçesine bağlı bir köy olan Kilitbahir, Gelibolu Yarımadası’nın güneyinde boğazın 
en dar yerinde konumlanıyor. Kilitbahir, isim olarak, ”deniz kilidi” anlamına geliyor. Köyü önemli kılan 
özeliği ise Fatih Sultan Mehmet tarafından yaptırılan üç yapraklı yonca biçiminde büyük bir kale olan 
Kilitbahir Kalesi’ne sahip olmasıdır. İstanbul kuşatması sırasında Bizans’a yardım götürülmesini 
engellemek amacıyla yaptırılan kale, avlu içinde 7 katlı üçgen bir iç kaleden ve bu kaleyi çevrelen iç ve 
dış sur duvarlarından oluşuyor.
Kilitbahir Kalesi, Çanakkale Savaşı sırasında da önemli rol oynamış, 1980 yılında Kültür Bakanlığı 
tarafından “Korunması Gereken Kültürel Varlık” olarak tescillenmiştir. En son 2011-2013 yılları arasında 
restore edilen Kilitbahir Kalesi, günümüzde binlerce turist tarafından ziyaret ediliyor. Gitmişken kalenin 
çıkışında kıyı boyunca uzanan ve Namazgah Tabyası olarak bilinen bölgeyi de ziyaret etmeyi unutmayın!

***Truva Atı*** 
Yunun mitolojisinde ve Homeros’un destanında adı geçen meşhur Truva Atı, Troya (Truva) Savaşı’nın 
son bulması için Odysseus’un dahice bir planı sonrası ortaya çıkmıştır. Bu meşhur savaşın Çanakkale 
topraklarında gerçekleştiğine inanılmaktadır. Bu efsaneden dolayı Kültür Bakanlığı, 1973 yılına 
gelindiğinde atın bir kopyasını yaptırmaya karar verir. Lakin Truva atı zaman içerisinde epeyce 
eskimeye ve tahrip olmaya başlar.
Sonraki yıllarda Truva efsanesini filme çeken Hollywood sinema ekibi, filmde kullanılmak üzere 
orijinaline çok benzer bir Truva atı maketi yaptırır. Film çekimleri tamamlandıktan sonra söz 
konusu at, Çanakkale’ye hediye edilir. Truva Atı o gün bugündür Çanakkale’nin göbeğinde sergilenmektedir.

***Conkbayırı*** 
Conkbayırı, Gelibolu Yarımadası‘nın batı sahilinde, Eceabat ilçesinde, Kabatepe ile Besim Tepe arasında 
kalan tepede yar alıyor. Çanakkale gezilecek yerler arasında önemli bir yere sahip olan Conkbayırı, 
Mustafa Kemal’in taarruz emrini verdiği yer olarak Çanakkale Savaşı’nın en önemli anlarına tanıklık 
etmiştir. Anzac birlikleri 8 Ağustos 1915’te tepenin bir bölümünü ele geçirmiş, hava karardığında 
Çanakkale‘nin ışıklarını görünce bu noktayı Çanak Bayırı anlamına gelen “Chunuk Bair” olarak 
adlandırmışlar. Sonrasında halk arasında dönüşen tepenin adı Conkbayırı olarak kalmış ve günümüze 
bu şekilde ulaşmıştır.
Atatürk, 1915’te Conkbayırı Süngü Taarruzunu yönetirken bir şarapnel parçası göğsüne isabet etmiş, 
sağ göğüs cebinde bulunan saat sayesinde mutlak bir ölümden kurtulmuştu. Bu olayı yaşandığı nokta, 
4 top güllesi ve bir levha ile belirtilmiş; üzerine ise Mustafa Kemal’i elindeki kırbacıyla tasvir eden 
bronz bir heykeli içeren Conkbayırı Atatürk Anıtı inşa edilmiştir.

-------------------------------------------------Damak Zevkleri---------------------------------------------

*****Tumbi***** 
Çanakkale’nin lezzetiyle büyüleyen en özel yemeklerinden olan tumbi; göce, patlıcan, maydanoz ve 
domatesle hazırlanıyor. Ardından tavada kavrularak, fırına atılıyor. Fırından çıkarılan tumbileri 
zeytinyağıyla süsledikten sonra bu nefis yemeği yemeye başlayabilirsiniz.

*****Metez*****
Başka yörelerde peynirle yapılan bir çeşidi daha olsa da Çanakkale’de kıymanın eşsiz lezzetiyle yapılan 
bir yemek metez. Hazırlanan ve yarım ay şeklinde açılan hamurun içine kıymalı harcın koyulmasından 
sonra 10 dakika civarında suda pişirilmesi ve salçalı sosla buluşmasının ardından size bu yemeği afiyetle
yemek düşüyor.

*****Patlıcan Turşusu*****
Patlıcan turşusu her yörede yapılsa da Çanakkale’de bambaşka bir yeri var çünkü bir ana yemek 
hazırlanırcasına emek veriliyor. Patlıcanlar haşlanıyor, lahanalar ayrılıyor ve araya kereviz 
konularak iple bağlanıyor. Anlayacağınız, lezzetiyle bu zahmeti hak ediyor ve sofraların baş köşesine 
kuruluyor.

*****Çırpma***** 
Un ve sudan yapılan karışıma ıspanak ve soğanın katılıp, fırında kızartılmasıyla hazırlanan çırpma, 
bir yediğinizde tadını bir daha unutamayacağınız şehrin en sevilen tatlarından.

*****İskorpit Çorbası*****
İskorpit balığından yapılan çorbaya un, domates, havuç ve türlü çeşit yeşillik de eşlik edince ortaya 
doyamayacağınız bir tat çıkıyor. Çanakkale’ye yolunuz düşerse mutlaka denemeniz gereken yemeklerin 
başında geliyor.

*****Melki Yemeği*****
Başrolünde mantar olan melki yemeği, salça, soğan, karabiber ve tuz eklenerek hazırlanıyor. 
Görüntüsüyle farklı olan yemek Çanakkale’de az ve öz malzemeyle de çok lezzetin elde edilebileceğinin 
kanıtı niteliğinde.
 