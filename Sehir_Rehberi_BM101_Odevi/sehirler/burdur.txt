-------------------------------------------------Mekanlar----------------------------------------------

***Burdur Arkeoloji Müzesi*** 
1969 yılında ziyarete açılan Burdur Arkeoloji Müzesi, Tarihi Bulguroğlu Medresesinin kütüphane binası 
içerisinde hizmet veriyor. Giriş katı, üst kat ve bahçede yer alan sergi alanından oluşan müzede, 
Sagalassos, Kbyra, Kremina antik kentlerinden ve daha pek çok höyükten çıkarılan tarihi eserler 
sergileniyor. Burdur’da gezilecek yerler listesinde en başlarda yerini almayı hak eden Arkeoloji Müzesi, 
ziyaretçilerini adeta tarihi bir yolculuğa çıkarıyor.
Arkeoloji Müzesi’nde Sagalassos Antik Kent’i kazılarında ortaya çıkartılan eserlerin orijinalleri ve aynı 
bölgede bulunmuş prehistorik döneme ait pek çok tarihi eser sergileniyor. Müzede sergilenen diğer 
eserler; 1957-1960 yılları arasında Burdur’da gerçekleştirilen Hacılar Höyük kazıları sonucu ortaya 
çıkartılan buluntular, Helenistik Dönem, Roma Dönemi ve Frig Dönemi’ne ait bir dizi parçadan oluşuyor.

***Taş Oda Konağı Etnografya Müzesi***
17. yüzyıl Osmanlı sivil mimarlığın en güzel örneklerinden biri olan Taş Oda, Burdur şehir merkezinde,
Pazar Mahallesi, Veyis Sokak’ta yer alıyor. 17. yüzyıl ortalarında Burdur eşrafından Mahmut Paşa 
tarafından yaptırıldığı söylenen binanın adını kesme taştan yapılmış baş odadan aldığı düşünülüyor.
Taş Oda Konağı, bir bahçe içinde yer alan iki katlı bir yapıya sahip olup; estetik açıdan süslü motiflerle 
donatılmıştır. Örneğin konağın pencere pervazları kalem işi bitki motifleriyle süslenmiş; dolap ve 
pencerelerin üzerinde altın yaldızla, konak sahibine methiyeler yazılmıştır. Ayrıca konağın Bursa 
kemeriyle ikiye ayrılmış olan ahşap tavanında daire ve yıldız biçimli süslemeler bulunup; yıldızlar 
altın ve gümüş varaklı olarak kalem işi kabartma tekniğiyle yapılmıştır.

***Sığla Ormanı Tabiat Parkı	***
Burdur’un şehir merkezine yaklaşık 1 – 1,5 saatlik uzaklıkta bulunan Sığla Ormanı Tabiat Parkı,Bucak
ilçesinin Kargı Köyü sınırlarında yer alıyor. Şehir merkezinden ve çevre illerden gelenlerin ziyaretlerine 
ev sahipliği yapan göl, aslında bir baraj gölü. Etrafını saran Türkiye’nin endemik ağaçlarından biri olan 
Sığla ağaçlarıyla çevrili olan tabiat parkı, doğayla iç içe olmak isteyenler için bir numaralı gezi noktalarından.
Trekking, fotoğrafçılık ve olta balıkçılığı gibi doğa sporları için oldukça uygun olan tabiat parkı, piknik 
yapmak isteyenler için aynı zamanda da bir mesire alanı. Balık tutmayı sevenler için oldukça keyifli 
etkinlik noktalarına sahip olan tabiat parkında, doğanın içerisinde yürüyüş yapabilir, sessizliğin keyfini 
sürebilirsiniz.

***Gölcük Tabiat Parkı*** 
Gölcük Tabiat Parkı aslında Isparta’nın il sınırı içerisinde yer alıyor. Ancak şehir merkezine o kadar yakın 
bir mesafedeki, listemize de eklemek istedik. Burdur’un şehir merkezine yarım saat uzaklıkta yer alan 
tabiat parkı, sadece 25 kilometre mesafede bulunuyor. Araçla tabelaları takip ederek kolayca 
ulaşabileceğiniz tabiat parkı, içerisinde yer alan gölle ve mesire alanlarıyla keyifli bir gün geçirmek 
isteyenlerin gözde mekanlarından.
Sit alanı olarak kabul edilen tabiat parkı, içerisinde yer alan yaban hayatı ve bitki örtüsüyle ülkenin 
kıymetli doğal miraslarından birisi. İçerisinde yer alan kır gazinosunda ve restoranında keyifli bir yemek 
yiyip, bir şeyler içebileceğiniz gibi, doğa yürüyüşüne çıkabilir, sevdiklerinizle harika fotoğraflar çekilebilirsiniz.

***Serenler Tepesi Tabiat Parkı***
Burdur’un şehir manzarasını ve Burdur Gölü’nü izleyebileceğiniz keyifli seyir noktalarından biri olan 
Serenler Tepesi, şehre geldiğinizde mutlaka görmeniz gereken yerlerden biri olarak karşımıza çıkıyor.
Şehrin tepesinde, şehre hakim bir noktada yer alan tabiat parkı içerisinde yer alan restoran ve mesire
alanıyla yerlilerin en sık geldiği gezi noktalarından. Özellikle de haftasonu aileleriyle birlikte tepeye gelen 
bölge halkı, manzaranın ve pikniğin keyfini sürüyor. Siz de Serenler Tepesi’ne gelerek keyifli bir gün 
geçirebilir, manzaranın tadını çıkarabilirsiniz.

***Salda Kayak Merkezi***
Burdur’un kış turizmi noktalarından Salda Kayak Merkezi, son dönemlerde artan popülerliğiyle ziyaretçi 
sayısında artış yaşanıyor. Burdur’un şehir merkezine 72 kilometre uzaklıkta bulunan kayak merkezi, 
Yeşilova ilçesinde yer alıyor. Eşeler Yaylası olarak da bilinen alanın üzerinde yer alan tesis, Türkiye’nin tek 
göl manzaralı kayak merkezi olarak da biliniyor.
Benzersiz güzellikteki Salda Gölü’ne tepeden bakan alan, farklı uzunluklardaki 5 ayrı piste sahip. 
İçerisinde yer alan kar teleferiğiyle de oldukça keyifli bir gezi yapabileceğiniz merkezde, kayağın keyfini 
sürebilir, içerisinde yer alan tesiste sıcacık bir salep içerek manzarayı izleyebilirsiniz.

-------------------------------------------------Damak Zevkleri---------------------------------------------

*****Mürdümek Aşı*****
Lezzetli sofralarına konuk olduğumuz Burdur’un yöresel yemekleri yazımıza, şehrin meşhur çorbalarından 
Mürdümek Aşı ile başlıyoruz. Mercimek benzeri bir bakla türü olan mürdümek ile yapılan çorba, şehrin 
Çeltikçi yöresinde yetişen mürdümeklerden yapılıyor. Önceden haşlanan mürdümeklerle, soğan, salça ve 
tereyağlı karışımın birleştirilmesiyle yapılan çorba, yılın dört mevsimi Burdur sofralarında yerini alıyor.

*****Arabaşı Çorbası*****
Türkiye’nin pek çok yöresinde sevilerek tüketilen çorbalarından biri olan Arabaşı Çorbası, Burdurluların 
da mutfağında sık sık pişiyor. Un, tereyağı ve salça gibi oldukça az malzemeyle birlikte yapılan çorba, 
didiklenen tavuk parçalarıyla daha da lezzetli bir hal alıyor. Arabaşı çorbasının bilinen en önemli 
özelliklerinden birisi de, diğer çorbalar gibi ekmekle değil, elde hazırlanan hamur ile yeniyor oluşu. Sizde 
bu ilginç ama güzel lezzeti daha önce denemediyseniz, mutlaka denemelisiniz.

*****Haşhaşlı Ekmek*****
Şehrin geleneksel lezzetlerinden biri olan meşhur haşhaşlı ekmek de, Burdur’un yöresel yemekleri 
arasında mutlaka denemeniz gereken tatlardan. Elde açılan ekmek bol mayalı hamurların içerisine, 
önceden dövülen şekerli haşhaşların yağla birlikte yufkaya sürülmesiyle yapılıyor. Hamurun içine 
sarılan yufkaların fırında pişirilmesiyle sevişe hazır hale gelen ekmek, günün her saati afiyetle yeniyor.

*****Burdur Usulü Peynirli Pide***** 
Burdur’un yöresel yemekleri listemizin iştah açıcı hamur işlerinden peynirli pide, yörenin kendi usulüyle 
yapılan lezzetlerinden biri. Elde açılan hamurların üzerine, rendelenmiş peynir ve maydanoz konulmasıyla 
tatlandırılan pide, Burdur’un meşhur odun fırınlarında pişiriliyor. Mis gibi kokusuyla herkesin gönlünü 
kazanan pide, genelde üzerine tereyağı eklenerek servis ediliyor.

*****Gazel Böreği***** 
Börekle arası iyi olanlardansanız, Burdur’un meşhur Gazel böreğini de seveceğinize eminiz. El açması 
hamur ve yufka ile yapılan börek, içerisine kavrulmuş soğan, patates ve maydanoz eklenerek yapılıyor.
İsteğe göre baharatlarla tatlandırılan Gazel böreği, fırında güzelce piştikten sonra tabaklarda yerini alıyor.

*****Mısır Böreği***** 
Mısır tepsisi adıyla da bilinen, Burdur’un yöresel yemekleri listemizde yerini alan mısır böreği, mısır unuyla 
yapılan lezzetli hamur işi yemeklerinden biri. Mayalanan hamurun açıldıktan sonra içine soğanlı ve 
patatesli isteğe göre çeşitlendirilebilen harç konulduktan sonra üzeri örtülen börek, fırında piştikten 
sonra taze bir çayla birlikte harika bir ikili oluyor.
