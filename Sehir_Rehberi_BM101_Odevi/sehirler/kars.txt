-------------------------------------------------Mekanlar----------------------------------------------

***Sarıkamış Katerina Av köşkü***
Korku filmlerinden çıkmış gibi duran Sarıkamış Katerina Av Köşkü, Kars’ın simge 
tarihi yapılarından biri. Rusların 40 yıl boyunca yaşamış olduğu Kars’ta Baltık 
mimarisinin en güzel örneklerinden birinin bu av köşkü olduğunu söyleyebiliriz. 
Köşk 1896 senesinde, dönemin Rus Çarı 2. Nikola’nın isteği üzerine inşa edilmiştir 
ve yemyeşil doğa içinde muhteşem kareler yakalanabilecek çok özel bir binadır. 
Av köşkü ve Ana Köşk olmak üzere iki kısımdan oluşmaktadır.

***Beylerbeyi Sarayı***
İki katlı bir plana sahip olan Beylerbeyi Sarayı, 1579 senesinde Lala Mustafa Paşa’nın 
emriyle inşa edilmiştir. Saray 20. yüzyılın başına kadar da Hükumet Konağı olarak 
aktif bir şekilde hizmet vermiştir. Günümüzde ise sarayın sadece dış duvarları ayakta 
kalabilmiştir. Sarayın zarar görmesinin sebeplerinin başında ise o dönem Osmanlı ile 
Rusya arasında çıkan savaşlar gelmektedir.

***Gazi Ahmet Muhtar Paşa Konağı***
19. yüzyılın başlarında inşa edilmiş olan konak, 93 Harbi esnasında ordunun başındaki 
Gazi Ahmet Muhtar Paşa tarafından karargah olarak kullanılmış ve bu nedenle bu isimle 
anılmıştır. Kendisi 1912 senesinde kısa bir dönem sadrazamlık görevini de yerine getirmiş 
Osmanlının önemli devlet adamlarından biridir.

***Serka Binası***
19. yüzyıldan kalma bu etkileyici bina, Baltık mimarisi ile inşa edilmiş, şehrin önemli 
tarihi eserleri arasında bulunmaktadır. İki katlı bir planla inşa edilen yapının kuzey ve 
batı duvarlarındaki bordür ve yalancı sütunları yapıyı oldukça etkileyici göstermektedir. 
Bina, Cumhuriyet döneminde 1990 senesine kadar Ordu Evi olarak kullanıldıktan sonra Milli 
Eğitim Bakanlığı’na devredilmiştir. Günümüzde ise Serka Binası olarak aktif bir şekilde 
hizmet vermeye devam etmektedir.

-------------------------------------------------Damak Zevkleri---------------------------------------------

*****Hengel*****
Anadolu’nun farklı yerlerinde hıngal ya da hınkel olarak da bilinen yemek aslında bir 
çeşit mantı. İnce açılan hamur üzerine yoğurt döküldükten sonra, üzerine kavrulmuş soğan 
ekleniyor. Elbette yapılışı anlatımı kadar kolay değil; ancak tadı görünüşünden çok daha 
güzel olduğunu söyleyebiliriz.

*****Kars Ketesi*****
Kete denince akla geleneksel bir Anadolu lezzeti gelebilir; zira birçok şehirde farklı türleri 
yapılıyor. Kars ketesi kendine has şekli ve lezzetiyle benzerlerinden biraz ayrılıyor. Oldukça 
az bir malzeme ve kolayca yapılabilen kete, kendine has bir lezzete sahip. Hamur işi kategorisinden 
Kars’ın en dikkat çeken yemeği keteyi, çayla birlikte yemenizi tavsiye ediyoruz.

*****Kars Kazı Ve Pilavı*****
Kaz eti, artık adı Kars ile özdeşleşmiş meşhur bir et. Oldukça sağlıklı olan et aynı zamanda yüksek 
lezzete de sahip. Kaz etinin suyuyla hazırlanan pilavla bir arada sunulduğunda ise, gerçek bir lezzet 
şöleni ortaya çıkıyor. Kaz etini sevmeyenler için, yalnızca et suyu ile pişirilen pilav da bir diğer 
seçenek olabilir.

*****Ekşili Et*****
Et yemeğini sevenlerdenseniz, Kars’ın meşhur et yemeği ekşili eti de fazlasıyla seveceğinize 
eminiz. Kuşbaşı şeklinde kesilen etlerin, domatesli soğanlı suda haşlanmasından sonra, üzerine 
yumurtalı terbiyesi yapılarak pişirilen yemek, oldukça güzel bir lezzete sahip. Akşam yemeği 
sofralarının vazgeçilmezi olan ekşili eti denemediyseniz mutlaka tadına bakmalısınız.
